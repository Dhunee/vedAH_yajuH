+++
title = "११"

+++

आया॑तु दे॒वस्सु॒मना॑भिरू॒तिभि॑र्य॒मो ह॑वे॒ह प्रय॑ताभिर॒क्ता ।  
आसी॑दताꣳ सुप्र॒यते॑ह ब॒र्हिष्यूर्जा॑यजात्यै मम॑ शत्रु॒हत्यै᳚ ।  

य॒मे इ॑व॒ यत॑माने॒ यदैतं॒ प्रवा᳚म्भर॒न्मानु॑षा देव॒यन्तः॑ ।  
आसी॑दत॒ꣵ॒ स्वमु॑ लो॒कव्ँ विदा॑ने स्वास॒स्थे भ॑वत॒मिन्द॑वे नः ।  

य॒माय॒ सोमꣳ॑ सुनुत य॒माय॑ जुहुता ह॒विः ।  
य॒मꣳ ह॑ य॒ज्ञो ग॑च्छत्य॒ग्निदू॑तो॒ अर॑ङ्कृतः ।  

य॒माय॑ घृ॒तव॑द्ध॒विर्जु॒होत॒ प्र च॑ तिष्ठत ।  
स नो॑ दे॒वेष्वाय॑मद्दी॒र्घमायुः॒ प्र जी॒वसे᳚ ।  

य॒माय॒ मधु॑मत्तम॒ꣳ॒ राज्ञे॑ ह॒व्यञ्जु॑होतन ।  
इ॒दन्नम॒ ऋषि॑भ्यः पूर्व॒जेभ्यः॒ पूर्वे᳚भ्यः पथि॒कृद्भ्यः॑ ।  
(11)  

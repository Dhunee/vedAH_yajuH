+++
title = "10 3"

+++

मधु॒ वाता॑ ऋताय॒ते  
मधु॑ ख्षरन्ति॒ सिन्ध॑वः ।  
माद्ध्वी᳚र् नस् स॒न्त्व् ओष॑धीः ॥  

मधु॒ नक्त॑म् उ॒तोषसि॒  
मधु॑म॒त् पार्थि॑व॒ꣳ॒ रजः॑ ।   
मधु॒ द्यौर॑स्तु नः पि॒ता ॥ 

मधु॑मान् नो॒ वन॒स्पति॒र्  
मधु॑माꣳ अस्तु॒ सूर्यः॑ ।  
माद्ध्वी॒र् गावो॑ भवन्तु नः ॥ 

घृ॒तं मि॑मिक्षे  घृ॒तम॑स्य॒ योनि॑र्  
घृ॒ते श्रि॒तो घृ॒तम् उ॑वस्य॒ धाम॑ ।  
अ॒नु॒ष्व॒धम् आव॑ह, मा॒दय॑स्व॒ स्वाहा॑कृतव्ँ  
वृषभ वख्षि ह॒व्यम् । 

स॒मु॒द्राद् ऊ॒र्मिमधु॑मा॒ꣳ॒ उदा॑रद्  
उपा॒ꣳ॒शुना॒ सम॑मृत॒त्वम् आ॑नट् ।  
घृ॒तस्य॒ नाम॒ गुह्य॒य्ँ यद् अस्ति॑  
जि॒ह्वा दे॒वाना॑म॒मृत॑स्य॒ नाभिः॑ ॥ (22)



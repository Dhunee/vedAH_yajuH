+++
title = "६५"

+++
अथ पञ्चषष्टितमोऽनुवाकः।
________________________
प्राणापानव्यानोदानसमाना मे॑ शुध्य॒न्तां॒
ज्योति॑र॒हं वि॒रजा॑ विपा॒प्मा भू॑यास॒ ꣳ स्वाहा॑।
प्राणापानव्यानोदानसमाना इति। प्राणादयः पञ्च वायवः प्रसिद्धास्ते सर्वेऽप्यनेनाऽऽज्यहोमेन शुद्धा भवन्तु। य(त)तोऽहं विपाप्मा प्रतिबन्धकपातकरहितो विरजाः पापकारणीभूतरजोगुणेनापि रहितः सन्यज्ज्योतिर्जगत्कारणं परब्रह्म तद्वस्तु भूयासम्। तदर्थमिदामाज्यं [स्वाहा] सुहुतमस्तु+।
वाङ्ममनश्चक्षुः श्रोत्रजिह्वाघ्राणरेतो बुद्ध्याकूतिः संकल्पा मे॑
शुध्य॒न्तां॒ ज्योति॑र॒हं वि॒रजा॑ विपाप्मा भू॑यास॒ ꣳ स्वाहा॑।
वागिति। वागादीनीन्द्रियाणि। रेतो गुह्येन्द्रियम्। मनःशब्दवाच्यस्यैवान्तःकरणस्य निश्चयात्मिका वृत्तिर्बुद्धिः। अनिश्चयरूपा वृत्तिराकूतिः। इदं समीचीनमितिकल्पनारूपा वृत्ति संकल्पः। अन्यत्पूर्ववत् *।
त्वक्चर्ममा ꣳसरुधिरमेदोमज्जास्नायवोऽस्थीनि मे॑
शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ ꣳ स्वाहा॑।

त्वक्चर्मेत्यादि। अत्र स्थूलशरीरगतानां सप्तधातूनां शुद्धिरुच्यते। एकस्यैव धातोर्बाह्यान्तरभागविवक्षया त्वक्चर्मशब्दौ प्रयुक्तौ। अन्यत्पूर्ववत्+।
शिरःपाणिपादपार्श्वपृष्टोरूदरजङ्घशिश्नोपस्थपायवो मे॑
शुध्य॒न्तां ज्योति॑र॒हं वि॒रजा॑ विपा॒प्मा भू॑यास॒ ꣳ स्वाहा॑।

शिरःपाणीत्यादि। अत्रापि स्थूलशरीरावयवानां शिरःपाण्यादीनां शुद्धिरुच्यते। लिङ्ग(लिङ्गाण्ड)भेदविवक्षया शिश्नोपस्थशब्दौ द्वौ द्रष्टव्यौ। अन्यत्पूर्ववत्*।
________________________
*इयं चानुवाकपरिगणनानुरोधेनानुवाकसमाप्तिः। छ. पुस्तकानुरोधेन तु (६७) तमानुवाकसमाप्ति। +छ. पुस्तकेऽत्र (६८) तमानुवाकसमाप्तिः। इयं च मूलोक्तानुवाकपरिगणनविरुद्धा। *छ. पुस्तकेऽत्र (६९) तमानुवाकसमाप्तिः। इयं च मूलोक्तानुवाकपरिगणनविरुद्धा। +एतदग्रे छ. पुस्तके (७०) तमानुवाकसमाप्तिर्मूलोक्तानुवाकपरिगणनविरुद्धा। * एतदग्रे छ. पुस्तके (७१) तमानुवाकसमाप्तिः, सा च मूलोक्तानुवाकपरिगणनविरुद्धा।

[[878]]

परिशिष्टत्वेन संगृहीतः- [अनु॰ ६६]

उत्तिष्ठ पुरुष हरित पिङ्गल लोहिताक्षि देहि देहि ददापयिता
मे॑ शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ ꣳ स्वाहा॑।
इति कृष्णयजुर्वेदीयतैत्तिरीयारण्यकदशमप्रपाठके नारायणोप-
निषदि पञ्चषष्टितमोऽनुवाकः॥६५॥

उत्तिष्ठेति। शुद्धिहेतुत्वेनात्र सर्वकर्मनिष्पादकं वह्निशरीरोपाधिकं [परमात्मानं] प्रार्थयते - पुरुष पुरि [वह्नि]शरीरे शयान हे परमात्मन्नुत्तिष्ठ, औदासीन्यं परित्यज्य मदनुग्रहार्थमुद्युक्तो भव। संबुद्ध्यन्तपुरुषशब्दस्यैव हरितादीनि त्रीणि पदानि विशेषणानि। हे हरित प्रतिबन्धहरणकुशल। हे पिङ्गल पिङ्गलवर्ण। लोहिताक्षि रक्तनयन। देहि देहि पुनः पुनः शुद्धिं मे प्रयच्छ। ददापयिताऽऽचार्यमुखात्त-त्त्वविज्ञानस्यातिशयेन दापयिता भवेति शेषः। तस्य* दापयितुर्ज्ञानस्योत्पत्तये मे मदीयाश्चित्तवृत्तयः शुध्यन्ताम्। ज्योतिरहमित्यादि पूर्ववत्+॥
इति कृष्णयजुर्वेदीयतैत्तिरीयारण्यकदशमप्रपाठके नारायणीयापरनामधे-
ययुक्तायां याज्ञिक्यामुपनिषदि भाष्ये पञ्चषष्टितमोऽनुवाकः॥६५॥
________________________

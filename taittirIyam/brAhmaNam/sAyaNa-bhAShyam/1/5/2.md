---
title:  ०२, कर्मानुष्ठानार्हः नक्षत्ररूपः पुण्यकालः
unicode_script: devanagari
---
## नक्षत्रेष्टिकाण्डम्‌

## मूलम्
यत्पुण्य॒न्नख्ष॑त्रम् ।
तद्बट्कु॑र्वीतोपव्यु॒षम् ।
## मन्त्रः
यत् पुण्य॒न् नख्ष॑त्र॒न् तद् बट् कु॑र्वीतोपव्यु॒षम् ।

###  टीका
ज्योतिःशास्त्रप्रसिद्ध्या कर्तुः स्वस्य क्रियमाणस्य कर्मणश् चानुकूलत्वेन **पुण्यं यन् नक्षत्रम्** अस्ति, **उपव्युषम्** उषःकालसमीपे **तन्** नक्षत्रं **बट् कुर्वीत** = बाढं कुर्वीत । "आकाशे सूर्योदय-देशाद् ऊर्ध्वम् एतावति दूरे तन् नक्षत्रं तिष्ठती"ति बुद्धौ दृढ-निश्चयं कुर्यात् ।

## मूलम्
य॒दा वै सूर्य॑ उ॒देति॑ ।
अथ॒ नख्ष॑त्र॒न्नैति॑ ।

## मन्त्रः
य॒दा वै सूर्य॑ उ॒देत्य्॒ अथ॒ नख्ष॑त्र॒न् नैति॑ ।

###  टीका
उपव्युषम् इत्य् अस्यैवाभिप्रायः स्पष्टी क्रियते । यस्मिन् काले **सूर्य उदेति** तस्मिन् काले तन् **नक्षत्रं** पुरुषो **नैति** न प्राप्नोति । सूर्य-प्रकाशेन तिरोहितत्वाद् द्रष्टुं न शक्यत इत्य् उदयात् प्राग् एव नक्षत्र-दर्शन-काले तस्य स्थान-विशेषं निश्चिनुयात् । 

## मूलम्
याव॑ति॒ तत्र॒ सूर्यो॒ गच्छे᳚त् ।
यत्र॑ जघ॒न्य॑म्पश्ये᳚त् ।
ताव॑ति कुर्वीत यत्का॒री स्यात् ।

## मन्त्रः
याव॑ति॒ तत्र॒ सूर्यो॒ गच्छे॒द्, यत्र॑ जघ॒न्य॑म् पश्ये॒त्, ताव॑ति कुर्वीत यत्-का॒री स्यात् ।

###  टीका
तच् च नक्षत्रं यावत् प्राच्याम् उदयं प्राप्य पश्चिमाभिमुखं गच्छति । तथा सति, यस्मिन् देशे नक्षत्र-स्थानं स्वेन निश्चितं, तत्-स्थानात् प्राचीनः समीप-देशस् तन् नक्षत्रापेक्षया **जघन्यः**। तस्मिञ् जघन्यदेशे **यावति** काले **सूर्यो गच्छेत् तावति** काले स्वेन कर्तव्यं कर्म कुर्यात् । यत् कर्म करोतीति **यत्कारी**। तादृशश् चिकीर्षुः पुरुषस् तस्मिन् काले प्रारभेत । 

+++(एतद् असमञ्जसम् इति विश्वासः। द्वितीयपक्षे "यावता कालेन तं ख-देशं प्रविशेत् ततः प्रभृति कर्म कुर्यात्" इति त्याज्यम्। विवरणम् अन्यत्र।)+++

## मन्त्रः
पु॒ण्या॒ह ए॒व कु॑रुते ।

###  टीका
तथा सति, सत्स्व् अपि शास्त्रोक्तेषु काल-दोषेषु, तेषां दोषाणाम् उपशमाद् अयं पुरुषः **पुण्याह एव** तत् कृतवान् भवति। 

## मन्त्रः
ए॒वꣳ ह॒ वै य॒ज्ञेषु॑ञ् च श॒तद्यु॑म्नञ् च मा॒थ्स्यो नि॑रवसाय॒याञ् च॑कार ॥ 6 ॥  

###  टीका
तदेतत् सांप्रदायिकम् । यस्मान् **मात्स्यो** नाम कश्चिद् ऋषिर् **यज्ञेषु**-नामकं **शतद्युम्नं** च पुरुषम् ईदृशे मुहूर्ते कारयित्वा निःशेषेण श्रेष्ठ्यं प्रापयामास ।

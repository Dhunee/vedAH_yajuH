---
title: ०९-१४ देवीं वाचम्
unicode_script: devanagari
practice_weight: 5
---

<details><summary>सायणोक्त-विनियोगः</summary>

9यदुक्तं सूत्रकारेण - 'वाचे वेहतम्' इति, गर्भघातिनी गौर्वेहदित्युच्यते, तस्य पशोः सूक्ते प्रतीकद्वयं दर्शयति - 'देवीं वाचमजनयन्त देवाः' इति वपायाः पुरोनुवाक्या ।
</details>




<div class="js_include" url="/vedAH_Rk/shAkalam/saMhitA/vishvAsa-prastutiH/08/100/11_devIM_vAchamajanayanta.md"  newLevelForH1="5" includeTitle="false"> </div>  


<div class="js_include" url="/vedAH_Rk/shAkalam/saMhitA/sarvASh_TIkAH/08/100/11_devIM_vAchamajanayanta.md"  newLevelForH1="5" includeTitle="false"> </div>  

<div class="js_include" url="/vedAH_Rk/shAkalam/saMhitA/vishvAsa-prastutiH/08/100/10_yadvAgvadantyavichetanAni_rAShTrI.md"  newLevelForH1="5" includeTitle="false"> </div>  


<div class="js_include" url="/vedAH_Rk/shAkalam/saMhitA/sarvASh_TIkAH/08/100/10_yadvAgvadantyavichetanAni_rAShTrI.md"  newLevelForH1="5" includeTitle="false"> </div>  







<details><summary>सायणोक्त-विनियोगः</summary>

10अथ पुरोडाशस्य पुरोनुवाक्यामाह -
</details>


<details open><summary>विश्वास-प्रस्तुतिः</summary>

अ॒न॒न्ताम् अन्ता॒द् अधि॒ निर्मि॑तां म॒हीय्ँ  
यस्यां॑ दे॒वा अ॑दधु॒र् भोज॑नानि +++(होममन्त्रैरश्नन्ति)+++।  
एका॑क्षरां द्वि॒पदा॒ँ॒ षट्॑पदां च  
वाचं॑ दे॒वा उप॑जीवन्ति॒ विश्वे॑ ।
</details>

<details><summary>मूलम्</summary>

अ॒न॒न्तामन्ता॒दधि॒ निर्मि॑ताम्म॒हीम् ।  
यस्या᳚न्दे॒वा अ॑दधु॒र्भोज॑नानि ।  
एका᳚ख्षरान्द्वि॒पदा॒ꣳ॒ षट्प॑दाञ्च ।  
वाच॑न्दे॒वा उप॑ जीवन्ति॒ विश्वे᳚ ।
</details>

<details><summary>सायणटीका</summary>

देवाः इन्द्रादयः यस्यां वाचि भोजनानि अदधुः संपादितवन्तः । इन्द्राय स्वाहेति मन्त्रेण हुतं भुङ्क्ते, अतो वाङ्निमित्तं तद्भोजनम् । तां वाचं स्वभोजनहेतुं विश्वे सर्वे देवाः उपजीवन्ति । सर्वेषामपि देवानां मन्त्रपुरस्सरं दत्तमेवान्नं जीवनहेतुः । कीदृशीं वाचं? अनन्तां न हि लौकिकवैदिकशब्दानामन्तः पारोऽस्ति । अत एव महाभाष्यकार उदाजहार - 'बृहस्पतिश्च वक्ता, इन्द्रश्चाध्येता, दिव्यं च वर्षसहस्रमध्ययनकालः, शब्दपारायणस्यान्तं च न जगाम' इति । अन्तादधिनिर्मितां, पूर्वसृष्टेरन्तः परमेश्वरस्वरूपं, तस्मिन्हि जगल्लीयते तस्मादन्तात्परमेश्वरादधिकत्वेन निर्मितां तामेकाक्षरां प्रणवरूपां द्विपदां संस्कृतापशब्दरूपां षट्पदां प्राकृतपैशाचिकादिभाषाभेदेन षड्विधां अत एव महीं महतीम् ॥
</details>

<details><summary>सायणोक्त-विनियोगः</summary>

11अथ पुरोडाशस्य याज्यामाह -
</details>


<details open><summary>विश्वास-प्रस्तुतिः</summary>

वाचं॑ दे॒वा उप॑जीवन्ति॒ विश्वे॑  
वाचं॑ गन्ध॒र्वाः प॒शवो॑ मनु॒ष्याः॑ ।  
वा॒चीमा विश्वा॒ भुव॑ना॒न्य् अर्पि॑ता  
सा नो॒ हवं॑ जुषता॒म् इन्द्र॑पत्नी +++(बहुव्रीहेर् ङीप्)+++ ।
</details>

<details><summary>मूलम्</summary>

वाच॑न्दे॒वा उप॑ जीवन्ति॒ विश्वे᳚ ।  
वाच॑ङ्गन्ध॒र्वाᳶ प॒शवो॑ मनु॒ष्याः᳚ ।   
वा॒चीमा विश्वा॒ भुव॑ना॒न्यर्पि॑ता ॥ 62 ॥  
सा नो॒ हव॑ञ्जुषता॒मिन्द्र॑पत्नी ।
</details>

<details><summary>सायणटीका</summary>

पूर्वमन्त्रोक्तरीत्या सर्वे देवा आहुतिकालीनमन्त्ररूपां वाचमेवोपजीवन्ति । गन्धर्वादयश्च वाचैव व्यवहरन्ति । पशूनामपि हम्भारवादिरूपया वाचैव व्यवहारो दृश्यते । तस्मात् इमा विश्वा भुवनानि सर्वलोकनिवासिन एते प्राणिनः वाच्यर्पिता वाचमेवाश्रित्य वर्तन्ते । येयमीदृशी वाक्सेयं इन्द्रपत्नी इन्द्रस्य पालयित्री ततो नो हवं अस्मदीयमिदं हविः जुषताम् ॥
</details>

<details><summary>सायणोक्त-विनियोगः</summary>

12अथ हविषः पुरोनुवाक्यामाह -
</details>


<details open><summary>विश्वास-प्रस्तुतिः</summary>

वाग् अ॒क्षरं॑ प्रथम॒जा ऋ॒तस्य॑  
वेदा॑नां मा॒ता ऽमृत॑स्य॒ नाभिः॑ ।  
सा नो॑ जुषा॒णोप॑ य॒ज्ञम् आगा॑द्  
अव॑न्ती दे॒वी सु॒हवा॑ मे अस्तु ।
</details>

<details><summary>मूलम्</summary>

वाग॒ख्षर॑म्प्रथम॒जा ऋ॒तस्य॑ ।  
वेदा॑नाम्मा॒ताऽमृत॑स्य॒ नाभिः॑ ।   
सा नो॑ जुषा॒णोप॑ य॒ज्ञमागा᳚त् ।   
अव॑न्ती दे॒वी सु॒हवा॑ मे अस्तु ।
</details>

<details><summary>सायणटीका</summary>

येयं वाक्सैव अक्षरं अविनश्वरं परमात्मस्वरूपं, तत उत्पन्नत्वात् । सा च ऋतस्य यज्ञस्य प्रथमजा प्रथममुत्पादयित्री । मन्त्रैर्हि कर्माण्युत्पाद्यन्ते । अत एवाथर्वणिका आमनन्ति - 'तदेतत्सत्यं मन्त्रेषु कर्माणि कवयो यान्यपश्यन्' इति । सा च ऋग्वेदादीनां माता, तेषां वाग्विशेषरूपत्वात् । अमृतस्य नाभिः अमृतत्वं हि देवत्वं । वाचि नह्यते बध्यते मन्त्रपूर्वकानुष्ठानेन तत्प्राप्तिः । मा वाग्देवी जुषाणा प्रीतियुक्ता सती न: अस्मदीयं यज्ञं उपागात् प्राप्नोतु । सा च देवी अवन्ती अस्मान्रक्षन्ती मे मम सुहवा सुखेनाह्वातुं शक्या अस्तु ॥
</details>

<details><summary>सायणोक्त-विनियोगः</summary>

13अथ हविषो याज्यामाह
</details>


<details open><summary>विश्वास-प्रस्तुतिः</summary>

याम् ऋष॑यो मन्त्र॒कृतो॑ मनी॒षिणः॑+  
+अ॒न्वैच्छ॑न् दे॒वास् तप॑सा॒ श्रमे॑ण ।  
तां दे॒वीं वाचँ॑ ह॒विषा॑ यजामहे  
सा नो॑ दधातु सुकृ॒तस्य॑ लो॒के ।
</details>

<details><summary>मूलम्</summary>

यामृष॑यो मन्त्र॒कृतो॑ मनी॒षिणः॑ ।  
अ॒न्वैच्छ॑न्दे॒वास्तप॑सा॒ श्रमे॑ण ।  
तान्दे॒वीव्ँ वाचꣳ॑ ह॒विषा॑ यजामहे ।  
सा नो॑ दधातु सुकृ॒तस्य॑ लो॒के ।
</details>

<details><summary>सायणटीका</summary>

मन्त्रकृतः संप्रदायप्रवर्तकरूपेण मन्त्राणां कर्मकर्तारः मनीषिणः बुद्धिमन्तः धारणशक्तियुक्ताः ऋषयः वसिष्ठाद्याः श्रमेण तपसा बहुप्रयाससाध्येन तपसा युक्ताः तथा देवाश्च यां वाचं अन्वैच्छन् अनुप्राप्तुऽमिच्छामकुर्वन् । अत एव स्मर्यते-   
युगान्तेऽन्तर्हितान्वेदान्सेतिहासान्महर्षयः ।  
लेभिरे तपसा पूर्वमनुज्ञाताः स्वयंभुवा ॥  
इति । तां तादृशीं वाचं देवीं अनेन हविषा यजामहे । सा च देवी सुकृतस्य कर्मणः फलभूते लोके नः अस्मान् दधातु स्थापयतु ॥
</details>

<details><summary>सायणोक्त-विनियोगः</summary>

14अथ हविष एव विकल्पितां याज्यामाह -
</details>


<details open><summary>विश्वास-प्रस्तुतिः</summary>

च॒त्वारि॒ वाक् परि॑मिता प॒दानि॑  
तानि॑ विदुर् ब्राह्म॒णा ये म॑नी॒षिणः॑ ।  
गुहा॒ त्रीणि॒ +++(=परा-पश्यन्ती-मध्यमाः)+++ निहि॑ता॒ नेङ्ग॑यन्ति  
तु॒रीयं॑ वा॒चो +++(=वैखरी)+++ म॑नु॒ष्या॑ वदन्ति ॥
</details>

<details><summary>मूलम्</summary>

च॒त्वारि॒ वाक्परि॑मिता प॒दानि॑ ॥ 63 ॥  
तानि॑ विदुर्ब्राह्म॒णा ये म॑नी॒षिणः॑ ।  
गुहा॒ त्रीणि॒ निहि॑ता॒ नेङ्ग॑यन्ति ।  
तु॒रीय॑व्ँवा॒चो म॑नु॒ष्या॑ वदन्ति ।
</details>

<details><summary>सायणटीका</summary>

येयं वाक्सा परिमिता इयत्तया परिच्छिन्नानि चत्वारि पदानि चतुरोऽवयवान्प्राप्य वर्तते । परा पश्यन्ती मध्यमा वैखरीत्येते चत्वारः पादाः । तानि चत्वार्यपि पदानि ये ब्राह्मणा मनीषिणः शास्त्रज्ञाः ते विदुः न त्वितरे मूढाः । तत्र हेतुरुच्यते - त्रीणि परा पश्यन्ती मध्यमेत्येतानि पदानि गुहायां शरीरमध्ये निहितानि स्थापितानि वर्तन्ते । नेङ्गयन्ति न तु बहिः प्रसरन्ति । वाचस्तुरीयं वैखरीत्याख्यं पदं मनुष्याः सर्वे वदन्ति उच्चारयन्ति ॥

एतच्च शिक्षाकारेणा स्पष्टीकृतम्-  
आत्मा बुद्ध्या समेत्यार्थान्मनो युङ्क्ते विवक्षया ।  
मनः कायाग्निमाहन्ति स प्रेरयति मारुतम् ॥

मारुतस्तूरसि चरन्मन्द्रं जनयति स्वरम् ।  
प्रातस्सवनयोगं तं छन्दो गायत्रमाश्रितम् ॥

कण्ठे माध्यंदिनयुगं मध्यमं त्रैष्ट्वभानुगम् ।  
तारं तार्तीयसवनं शीर्षण्यं जगतानुगम् ॥

सोदीर्णो मूर्ध्न्यभिहतो वक्त्रमापद्य मारुतः ।  
वर्णान् जनयते तेषां विभागः पञ्चधा स्मृतः ॥

स्वरतः कालतः स्थानात्प्रयत्नानुप्रदानतः ।
इति वर्णविदः प्राहुर्निपुणं तं निबोधत ॥

इति । तस्माच्छरीरमध्ये गूढं पादत्रयं मनीषिण एव जानन्ति । मूढास्तुरीयमेव वदन्ति ॥
</details>

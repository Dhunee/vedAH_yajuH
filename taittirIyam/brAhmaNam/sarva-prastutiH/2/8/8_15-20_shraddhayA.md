+++
title = "८ १५-२० श्रद्धया"
+++

<details open><summary>विश्वास-प्रस्तुतिः</summary>

श्र॒द्धया॒ऽग्निस्समि॑ध्यते ।  
श्र॒द्धया॑ विन्दते ह॒विः ।   
श्र॒द्धाम्भग॑स्य मू॒र्धनि॑ ।  
वच॒सा वे॑दयामसि ।
</details>

<details><summary>मूलम्</summary>

श्र॒द्धया॒ऽग्निस्समि॑ध्यते ।  
श्र॒द्धया॑ विन्दते ह॒विः ।   
श्र॒द्धाम्भग॑स्य मू॒र्धनि॑ ।  
वच॒सा वे॑दयामसि ।
</details>

<details><summary>सायण-टीका</summary>

15यदुक्तं सूत्रकारेण 'श्रद्धायै वेहतम्' इति, तस्य पशोः सूक्ते वपायाः पुरोनुवाक्यामाह - शास्त्रार्थे विश्वासातिशयरूपा चित्तवृत्तिः श्रद्धा । तदभिमानिनी देवताऽपि तन्नामिकैव । श्रद्धया विश्वासातिशयेनानन्यया भक्त्या अयमग्निः समिध्यते सम्यक्प्रज्वाल्यते । हविश्च श्रद्धया लभ्यते । भगस्य सौभाग्यस्य मूर्धन्युपरि स्थितां श्रद्धां वचसा वाक्येनावेदयामसि । जनानामग्रे सौभाग्यहेतुः श्रद्धेति प्रख्यापयामः ॥
</details>

<details open><summary>विश्वास-प्रस्तुतिः</summary>

प्रि॒यꣵ श्र॑द्धे॒ दद॑तः ।  
प्रि॒यꣵ श्र॑द्धे॒ दिदा॑सतः ।  
प्रि॒यम्भो॒जेषु॒ यज्व॑सु ॥ 64 ॥  
इ॒दम्म॑ उदि॒तङ्कृ॑धि ।
</details>

<details><summary>मूलम्</summary>

प्रि॒यꣵ श्र॑द्धे॒ दद॑तः ।  
प्रि॒यꣵ श्र॑द्धे॒ दिदा॑सतः ।  
प्रि॒यम्भो॒जेषु॒ यज्व॑सु ॥ 64 ॥  
इ॒दम्म॑ उदि॒तङ्कृ॑धि ।
</details>

<details><summary>सायण-टीका</summary>

16अथ वपाया याज्यामाह - हे श्रद्धे इदानीं ददतो मे प्रियं भवतु अभीष्टं सिध्यतु । इतः परमपि दातुमिच्छतो मे प्रियं भवतु । भोनेषु भोगपरेषु जन्तुषु यज्वसु यजमानेषु च प्रियं भवतु । इदमनन्तरोक्तं यज्वसु मे प्रियमुदितं कृधि अत्यधिकं कुरु ॥
</details>

<details open><summary>विश्वास-प्रस्तुतिः</summary>

यथा॑ दे॒वा असु॑रेषु ।   
श्र॒द्धामु॒ग्रेषु॑ चक्रि॒रे ।   
ए॒वम्भो॒जेषु॒ यज्व॑सु ।   
अ॒स्माक॑मुदि॒तङ्कृ॑धि ।
</details>

<details><summary>मूलम्</summary>

यथा॑ दे॒वा असु॑रेषु ।   
श्र॒द्धामु॒ग्रेषु॑ चक्रि॒रे ।   
ए॒वम्भो॒जेषु॒ यज्व॑सु ।   
अ॒स्माक॑मुदि॒तङ्कृ॑धि ।
</details>

<details><summary>सायण-टीका</summary>

17अथ पुरोडाशस्य पुरोनुवाक्यामाह - यथा लोके देवा उग्रेष्वसुरेषु श्रद्धां चक्रिरे अवश्यमेते हन्तव्या इति दृढामिच्छां कृतवन्तः । एवमस्माकं फलभोगेषु तत्साधकेषु यज्वस्वपि प्रियमुदितं कुरु ॥
</details>

<details open><summary>विश्वास-प्रस्तुतिः</summary>

श्र॒द्धान्दे॑वा॒ यज॑मानाः ।   
वा॒युगो॑पा॒ उपा॑सते ।   
श्र॒द्धाꣳ हृ॑द॒य्य॑याऽऽकू᳚त्या ।   
श्र॒द्धया॑ हूयते ह॒विः ।
</details>

<details><summary>मूलम्</summary>

श्र॒द्धान्दे॑वा॒ यज॑मानाः ।   
वा॒युगो॑पा॒ उपा॑सते ।   
श्र॒द्धाꣳ हृ॑द॒य्य॑याऽऽकू᳚त्या ।   
श्र॒द्धया॑ हूयते ह॒विः ।
</details>

<details><summary>सायण-टीका</summary>

18अथ पुरोडाशस्य याज्यामाह - हे देवाः इन्द्रादय एते यजमानाः वायुगोपाः स्वकीयप्राणरक्षकास्सन्तः श्रद्धामुपासते सेवन्ते । उक्तार्थं एव स्पष्टीक्रियते - हृदय्यया हृदये भवया आकृत्या संकल्पक्रियया श्रद्धामुपासते अत्यादरेणोपासत इत्यर्थः । हविरपि श्रद्धयैव हूयते ॥
</details>

<details open><summary>विश्वास-प्रस्तुतिः</summary>

श्र॒द्धाम्प्रा॒तर्ह॑वामहे ॥ 65 ॥  
श्र॒द्धाम्म॒ध्यन्दि॑न॒म्परि॑ ।  
श्र॒द्धाꣳ सूर्य॑स्य नि॒म्रुचि॑ ।   
श्रद्धे॒ श्रद्धा॑पये॒ह मा᳚ ।
</details>

<details><summary>मूलम्</summary>

श्र॒द्धाम्प्रा॒तर्ह॑वामहे ॥ 65 ॥  
श्र॒द्धाम्म॒ध्यन्दि॑न॒म्परि॑ ।  
श्र॒द्धाꣳ सूर्य॑स्य नि॒म्रुचि॑ ।   
श्रद्धे॒ श्रद्धा॑पये॒ह मा᳚ ।
</details>

<details><summary>सायण-टीका</summary>

19अथ हविषः पुरोनुवाक्यामाह - श्रद्धां श्रद्धाख्यां देवीं प्रातर्हवामहे प्रातःकाले समाह्वयामः । तथा मध्यंदिनं परि मध्यंदिनसमीपमपि श्रद्धामाह्वयामः । सूर्यस्य निम्रुचि अस्तमयवेलायामपि श्रद्धामाह्वयामः । हे श्रद्धे देवि इह कर्मणि मां श्रद्धापय विश्वासयुक्तं कुरु ॥
</details>

<details open><summary>विश्वास-प्रस्तुतिः</summary>

श्र॒द्धा दे॒वानधि॑ वस्ते ।  
श्र॒द्धा विश्व॑मि॒दञ्जग॑त् ।   
श्र॒द्धाङ्काम॑स्य मा॒तर᳚म् ।   
ह॒विषा॑ वर्धयामसि ।
</details>

<details><summary>मूलम्</summary>

श्र॒द्धा दे॒वानधि॑ वस्ते ।  
श्र॒द्धा विश्व॑मि॒दञ्जग॑त् ।   
श्र॒द्धाङ्काम॑स्य मा॒तर᳚म् ।   
ह॒विषा॑ वर्धयामसि ।
</details>

<details><summary>सायण-टीका</summary>

20अथ हविषो याज्यामाह - इयं श्रद्धा देवी देवानधिवस्ते देवेष्वधिवसति । विश्वं सर्वमिदं जगत् श्रद्धामयं, इच्छाविश्वासव्यतिरेकेण कस्यापि व्यवहारस्याभावात् । कामस्य मातरं काम्यमानफलस्योत्पादिका श्रद्धां देवीं अनेन हविषा वर्धयामसि अभिवृद्धां संतुष्टां कुर्मः ॥
</details>

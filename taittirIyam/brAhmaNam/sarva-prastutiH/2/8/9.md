---
title: ०९, शुक्लकृष्णपश्वादीनां सूक्तानि
unicode_script: devanagari
---



<details open><summary>विश्वास-प्रस्तुतिः</summary>

ता सू᳚र्याचन्द्र॒मसा॑ विश्व॒भृत्त॑मा म॒हत् ।   
तेजो॒ वसु॑मद्राजतो दि॒वि ।  
सामा᳚त्माना चरतस्सामचा॒रिणा᳚ ।  
ययो᳚र्व्र॒तन्न म॒मे जातु॑ दे॒वयोः᳚ ।  
</details>

<details><summary>मूलम्</summary>

ता सू᳚र्याचन्द्र॒मसा॑ विश्व॒भृत्त॑मा म॒हत् ।   
तेजो॒ वसु॑मद्राजतो दि॒वि ।  
सामा᳚त्माना चरतस्सामचा॒रिणा᳚ ।  
ययो᳚र्व्र॒तन्न म॒मे जातु॑ दे॒वयोः᳚ ।  
</details>

<details><summary>सायणटीका</summary>

(SB) 1अष्टमेऽन्नार्थपश्वादीनां सूक्तान्यभिहितानि । नवमे शुक्लकृष्णपश्वादीनां सूक्तान्युच्यन्ते । यदुक्तं सूत्रकारेण - 'सूर्याचन्द्रमोभ्यां यमौ श्वेतं च कृष्णं चैकयूपे' इति । यमौ एकस्मिन्गर्भे सहोत्पन्नौ । तयोः पश्वोस्सूक्ते वपयोः पुरोनुवाक्यामाह । ययोः सूर्याचन्द्रमसोर्देवयोः संबन्धि व्रतं कर्म जातु कदाचिदपि न ममे कश्चिदपि मातुं न शक्तः । एतदीयं कर्मैतावता फलेन युक्तमिति न कोऽपि परिच्छेत्तुं शक्रोति । तौ तथाविधौ सूर्याचन्द्रमसौ दिवि राजतः द्युलोके दीप्येते । कीदृशौ? विश्वभृत्तमा अतिशयेन विश्वस्य भर्तारौ पोषकौ अत एव महत् महान्तौ तेजः तेजस्विनौ वसुमत् धनवन्तौ । सामशब्देन सामभेदाद्युपायेषु चतुर्षु प्रथमोपायोऽभिधीयते । तदात्मकौ प्रजापालने सामोपायप्रधानावित्यर्थः । अत एव सामचारिणौ साम्नोपायेन सर्वजगदनुग्राहकप्रकाशरूपेण चरणशीलौ चरतः परिभ्रमतः ॥
</details>

<details open><summary>विश्वास-प्रस्तुतिः</summary>

उ॒भावन्तौ॒ परि॑ यात॒ अर्म्या᳚ ।   
दि॒वो न र॒श्मीꣳ स्त॑नु॒तो व्य॑र्ण॒वे ।   
उ॒भा भु॑व॒न्ती भुव॑ना क॒विक्र॑तू ।   
सूर्या॒ न च॒न्द्रा च॑रतो ह॒ताम॑ती ।   
</details>

<details><summary>मूलम्</summary>

उ॒भावन्तौ॒ परि॑ यात॒ अर्म्या᳚ ।   
दि॒वो न र॒श्मीꣳ स्त॑नु॒तो व्य॑र्ण॒वे ।   
उ॒भा भु॑व॒न्ती भुव॑ना क॒विक्र॑तू ।   
सूर्या॒ न च॒न्द्रा च॑रतो ह॒ताम॑ती ।   
</details>

<details><summary>सायणटीका</summary>

2अथ वपयोर्याज्यामाह - उभावन्तौ पृथिव्याः पूर्वः पश्चिमश्चेत्येताववसानभागौ अर्म्या गत्या परियातः परिक्रमणं कुरुतः दिवो न दिवीव अर्णवे समुद्रसमानेऽन्तरिक्षे रश्मीन् वितनुतः प्रसारयतः भुवना भुवन्ती लोकान्भावयन्तावुत्पादयन्तौ कविक्रतू कविर्मेधावी, क्रतुः कर्ता, कवी च तौ क्रतू च कविक्रतू हतामती हता विनाशिता प्राणिनाममतिरन्धकारनिमित्तमज्ञानं याम्यां तौ हतामती सूर्या न चन्द्रा सूर्यश्चन्द्रश्चेत्येतावुभौ चरतः संचारं कुरुतः ॥
</details>

<details open><summary>विश्वास-प्रस्तुतिः</summary>

पती᳚ द्यु॒मद्वि॑श्व॒विदा॑ उ॒भा दि॒वः ।   
सूर्या॑ उ॒भा च॒न्द्रम॑सा विचख्ष॒णा ॥ 71 ॥  
वि॒श्ववा॑रा वरिवो॒भा वरे᳚ण्या ।  
ता नो॑ऽवतम्मति॒मन्ता॒ महि॑व्रता ।  
</details>

<details><summary>मूलम्</summary>

पती᳚ द्यु॒मद्वि॑श्व॒विदा॑ उ॒भा दि॒वः ।   
सूर्या॑ उ॒भा च॒न्द्रम॑सा विचख्ष॒णा ॥ 71 ॥  
वि॒श्ववा॑रा वरिवो॒भा वरे᳚ण्या ।  
ता नो॑ऽवतम्मति॒मन्ता॒ महि॑व्रता ।  
</details>

<details><summary>सायणटीका</summary>

3अथ पुरोडाशस्य पुरोनुवाक्यामाह - द्युमत् द्युमन्तौ दीप्तिमन्ताबुभौ देवौ विश्वविदा सर्वज्ञौ दिवः पती द्युलोकस्य पालकौ वर्तेते । सूर्याचन्द्रमसा सूर्याचन्द्रमसेत्येतावुभौ विचक्षणा कुशलौ । विश्ववारा विश्वेषां शत्रूणां निवारयितारौ । वरिवा वरिवस्यमानौ सर्वैः परिचर्यमाणावुभौ देवौ वरेण्या वरणीयौ मतिमन्तौ अत्यन्तबुद्धियुक्तौ महिव्रता महता व्रतेन कर्मणा युक्तौ । ईदृशौ तावुभौ नोऽस्मानवतं रक्षतम् ॥
</details>

<details open><summary>विश्वास-प्रस्तुतिः</summary>

वि॒श्व॒वप॑री प्र॒तर॑णा तर॒न्ता ।   
सु॒व॒र्विदा॑ दृ॒शये॒ भूरि॑रश्मी ।  
सूर्या॒ हि च॒न्द्रा वसु॑ त्वे॒षद॑र्शता ।   
म॒न॒स्विनो॒भानु॑चर॒तोनु॒ सन्दिव᳚म् ।  
</details>

<details><summary>मूलम्</summary>

वि॒श्व॒वप॑री प्र॒तर॑णा तर॒न्ता ।   
सु॒व॒र्विदा॑ दृ॒शये॒ भूरि॑रश्मी ।  
सूर्या॒ हि च॒न्द्रा वसु॑ त्वे॒षद॑र्शता ।   
म॒न॒स्विनो॒भानु॑चर॒तोनु॒ सन्दिव᳚म् ।  
</details>

<details><summary>सायणटीका</summary>

4अथ पुरोडशस्य याज्यामाह - विश्ववपरी विश्वस्मिञ्जगति रश्मीनावप्तारौ विस्तारयितारौ प्रहरणा आपदां प्रकर्षेण तारयितारौ तरन्ता आकाशसमुद्रं तरन्ती सुवर्विदा स्वर्गस्य लम्भयितारौ दृशये सर्वलोकस्य दर्शनाय भूरिरश्मी प्रभूतदीप्ती सूर्या हि चन्द्रा सूर्यश्चन्द्रश्चेत्येवं प्रसिद्धौ वसु वासयितारौ त्वेषदर्शता दीप्त्या दर्शनीयौ मनस्विना दृढेन मनसा युक्तौ उभा देवाबुभौ नु क्षिप्रं दिवं द्युलोकमनुसंचरतः ॥
</details>

<details open><summary>विश्वास-प्रस्तुतिः</summary>

अ॒स्य श्रवो॑ न॒द्य॑स्स॒प्त बि॑भ्रति ।  
द्यावा॒ ख्षामा॑ पृथि॒वी द॑र्श॒तव्ँवपुः॑ ।  
अ॒स्मे सू᳚र्याचन्द्र॒मसा॑ऽभि॒चख्षे᳚ ।   
श्र॒द्धेकमि॑न्द्र चरतो विचर्तु॒रम् ॥ 72 ॥  
</details>

<details><summary>मूलम्</summary>

अ॒स्य श्रवो॑ न॒द्य॑स्स॒प्त बि॑भ्रति ।  
द्यावा॒ ख्षामा॑ पृथि॒वी द॑र्श॒तव्ँवपुः॑ ।  
अ॒स्मे सू᳚र्याचन्द्र॒मसा॑ऽभि॒चख्षे᳚ ।   
श्र॒द्धेकमि॑न्द्र चरतो विचर्तु॒रम् ॥ 72 ॥  
</details>

<details><summary>सायणटीका</summary>

5अथ हविषः पुरोनुवाक्यामाह - हे इन्द्र त्वं अस्मे अस्मदर्थं सूर्याचन्द्रमसा एतौ सूयार्चन्द्रमसावभिचक्षेऽभितः कथयसि । श्रद्धे श्रद्धार्थं कं सुखार्थं च विचर्तुरं विशेषेण त्वरा यथा भवति तथा चरतः एतावुभौ संचरतः । अस्य तवेन्द्रस्य श्रवः श्रवणीयं दर्शतं दर्शनीयं च वपुः शरीरं सप्त नद्यः गङ्गायमुनाद्याः सप्तसंख्याकास्सरितः द्यावा क्षामा पृथिवी क्षामशब्दोऽन्तरिक्षमभिधत्ते, त्रयो लोकाश्च बिभ्रति धरयन्ति । अयमर्थः - यदेतद्वृष्टिनिमित्तं जलं तदेतदिन्द्रेणोत्पादितत्वादिन्द्रस्य शरीरं, तच्च सर्वेषां प्राणिनां प्रियत्वाच्छ्रवणीयं दर्शनीयं च । तदिदं जलरूपं शरीरं सप्तनद्युपलक्षिताः सर्वा नद्यः समुद्रास्त्रयो लोकाश्च धारयन्ति । न हि जलमन्तरेण लोकत्रयव्यवहारः सिध्यतीति ॥
</details>

<details open><summary>विश्वास-प्रस्तुतिः</summary>

पू॒र्वा॒प॒रञ्च॑रतो मा॒ययै॒तौ ।   
शिशू॒ क्रीड॑न्तौ॒ परि॑ यातो अध्व॒रम् ।  
विश्वा᳚न्य॒न्यो भुव॑नाऽभि॒ चष्टे᳚ ।  
ऋ॒तून॒न्यो वि॒दध॑ज्जायते॒ पुनः॑ ।  
</details>

<details><summary>मूलम्</summary>

पू॒र्वा॒प॒रञ्च॑रतो मा॒ययै॒तौ ।   
शिशू॒ क्रीड॑न्तौ॒ परि॑ यातो अध्व॒रम् ।  
विश्वा᳚न्य॒न्यो भुव॑नाऽभि॒ चष्टे᳚ ।  
ऋ॒तून॒न्यो वि॒दध॑ज्जायते॒ पुनः॑ ।  
</details>

<details><summary>सायणटीका</summary>

6अथ हविषो याज्यामाह - एतौ सूर्याचन्द्रमसौ मायया परमेश्वरस्य शक्त्याऽनुगृहीतौ पूर्वापरं भूमेः प्राक्पश्चिमभागौ प्रति चरतः परिभ्रमणं कुरुतः । शिशू बालकाविव क्रीडन्तौ अध्वरं कस्यापि हिंसा यथा न भवति तथा परियातः । अथवा अध्वरमस्माभिरनुष्ठीयमानं यज्ञं प्राप्नुतः । उभयोर्मध्येऽन्य एक आदित्यो विश्वानि भुवनानिअभिचष्टे सर्वतः प्रकाशयति । अन्यश्चन्द्रः प्रतिपदादितिथिशुक्लकृष्णपक्षचैत्रादिमासद्वारा ऋतून्विदधत्पुनः पुनर्जायत उदयं गच्छतीत्यर्थः ॥
</details>

<details><summary>सायणोक्त-विनियोगः</summary>

7यदुक्तं सूत्रकारेण - 'अद्भ्यो वेहतम्' इति । तस्य पशोः सूक्ते षण्णामृचां प्रतीकानि दर्शयति - 'हिरण्यवर्णाः शुचयः पावकाः' इति वपायाः पुरोनुवाक्या ।
</details>


<details open><summary>विश्वास-प्रस्तुतिः</summary>

हिर॑ण्यवर्णा॒श्शुच॑यᳶ पाव॒का यासा॒ꣳ॒ राजा᳚ ।     
</details>

<details><summary>मूलम्</summary>

हिर॑ण्यवर्णा॒श्शुच॑यᳶ पाव॒का यासा॒ꣳ॒ राजा᳚ ।     
</details>


<details open><summary>विश्वास-प्रस्तुतिः</summary>

यासा᳚न्दे॒वाश्शि॒वेन॑ मा॒ चख्षु॑षा पश्यत ।
</details>

<details><summary>मूलम्</summary>

यासा᳚न्दे॒वाश्शि॒वेन॑ मा॒ चख्षु॑षा पश्यत ।
</details>

<details><summary>सायणटीका</summary>

'यासां देवा दिवि कृण्वन्ति भक्षम्' इति पुरोडाशस्य पुरोनुवाक्या ।

- मन्त्रः  यासा᳚न्दे॒वा दि॒वि कृ॒ण्वन्ति॑ भ॒ख्षय्ँया अ॒न्तरि॑ख्षे बहु॒धा भव॑न्ति ।   
याᳶ पृ॑थि॒वीम्पय॑सो॒न्दन्ति॑ [1]  शु॒क्रास्ता न॒ आप॒श्श स्यो॒ना भ॑वन्तु ।    

  -  टीका 3यासां देवा इत्यादि ॥ तृतीया त्रिष्टुम् । यासामेकदेशममृतं सोमं वा देवा अपि भक्षं कृण्वन्ति । यद्वा - देवा आदित्यरश्मयः दिवि आदित्यमण्डले या भक्षं कुर्वन्ति स्थापयन्ति । कर्मणः संप्रदानत्वाच्चतुर्थ्यर्थे षष्ठी, 'धिन्विकृण्व्योरच' इत्युप्रत्ययः । याश्रान्तरिक्षे बहुधा भवन्ति बहुप्रकारा आविर्भवन्ति वर्षासु ॥ याश्च पृथिवीं पयसा स्वेनेत्यंशेन स्वेनैवांशेन, ओदनेन वा हेतुना उन्दन्ति क्लेदयन्ति शुक्रा निर्मलाः । ता न इत्यादि । गतम् ॥


'शिवेन मा चक्षुषा पश्यत' इति याज्या ।

-  मन्त्रः  शि॒वेन॑ मा॒ चख्षु॑षा पश्यतापश्शि॒वया॑ त॒नुवोप॑ स्पृशत॒ त्वच॑म्मे ।  
सर्वाꣳ॑ अ॒ग्नीꣳ र॑फ्सु॒षदो॑ हुवे वो॒ मयि॒ वर्चो॒ बल॒मोजो॒ नि ध॑त्त ।   


  - टीका चतुर्थी - शिवेनेति त्रिष्टुप् ॥ आप इति प्रथमपादान्तः । हे आपः! शिवेन शान्तेन चक्षुषा मां पश्यत । किञ्च - शिवया तनुवा शरीरेण मे त्वचमुपस्पृशत । तथा कृते अहमासादितात्मा सर्वानग्नीनप्सुषदः ये अप्सु युष्मासु सीदन्ति तान्युष्मत्सम्बन्धिनः युष्मदर्थं वा हुवे आह्वयामि । 'दीर्घादटि समानपादे' इत्युभयत्र रुत्वम्, 'तत्पुरुषे कृति बहुलम्' इति सप्तम्या अलुक् । यूयमपि मयि वर्चं अन्नं वलं सामर्थ्यं ओजस्तेजश्च निधत्त नियमेन स्था- पयत ॥
</details>

<details open><summary>विश्वास-प्रस्तुतिः</summary>

आपो॑ भ॒द्रा आदित्प॑श्यामि ।
</details>

<details><summary>मूलम्</summary>

आपो॑ भ॒द्रा आदित्प॑श्यामि ।
</details>

<details><summary>सायणटीका</summary>

'आपो भद्रा घृतमिदाप आसुः' हति हविषः पुरोनुवाक्या ।

- आपो॑ भ॒द्रा घृ॒तमिदाप॑ आसुर॒ग्नीषोमौ॑ बिभ्र॒त्याप॒ इत्ताः ।   
ती॒व्रो रसो॑ मधु॒पृचा᳚म् [3]  अ॒र॒ङ्ग॒म आ मा᳚ प्रा॒णेन॑ स॒ह वर्च॑सा गन्न् ।    

  -  टीका  9नवमी - आपो भद्रा इति त्रिष्टुप् ॥ आपो भद्राः भन्दनीयाः आप एव घृतमाज्यमासुः भवन्ति तृणादिनिष्पादनेन गवां धारकत्वात् । 'छन्दस्युभयथा' इति सार्वधातुकत्वात् असेर्लेटि न भूभावः । किञ्च - ता एव आपः अग्नीषोमौ बिभ्रति धारयन्ति खुन्नादिहः [अन्नादिना] विद्युन्निष्पत्त्याऽग्रिं रश्मिवृद्ध्या सोमम् । 'ईदग्नेः' इतीत्वम्, 'अग्नेस्तुत् स्तोमसोमाः 'इति षत्वम्, ' देवताद्वन्द्वे च' इति पूर्वोत्तरपदोर्युगपत्प्रकृतिस्वरत्वम् । तादृशीनामपां मधुपृचां मधुस्वादुना रसेन संपृक्तानां तीव्रः उद्भूतो रसः अरङ्गमः पर्याप्तगमनः कदाचिदप्यक्षीणेन प्राणेन चक्षुरादिना वर्चसा बलेन च सह मा आगन् आगच्छन्तु, तद्धेतुत्वात्प्राणादिस्थितेः । गमेः छान्दसे लुङि च्लेर्लुक् । 'मो नो धातोः' इति नत्वम् ॥

'आदित्पश्याम्युत वा शृणोमि' इति याज्या ।   
एतत्सर्वं 'हिरण्यवर्णाः शुचयः पावकाः' इत्यनुवाके व्याख्यातम् ॥

- आदित्प॑श्याम्यु॒त वा॑ शृणो॒म्या मा॒ घोषो॑ गच्छति॒ वाङ्न॑ आसाम् ।  
मन्ये॑ भेजा॒नो अ॒मृत॑स्य॒ तर्हि॒ हिर॑ण्यवर्णा॒ अतृ॑पय्ँ य॒दा वः॑ ।   


  -  टीका   10दशमी - आदिति त्रिष्टुप् ॥ प्राणेन सहागन् इत्युक्तम् । तदिदानीं समर्थयते - आदित् अनन्तरमेवाहं पश्यामि । उत अपि वा शृणोमि । घोषश्च मामागच्छति । अस्माकं वाग्रूपः आसां युष्माकमागमनेन रसेन वा । किं बहुना - तर्हि तदानीं अमृतस्य भेजान अमृतमेव भजन् अहं मन्ये तर्कयामि । पूर्ववत्कर्मणस्संप्रदानत्वाच्चतुर्थ्यर्थे षष्ठी । कदा - यदाहि हे हिरण्यवर्णाः! वः युष्माकं उतृपं युष्मत्पानेन सुहितोभवम् । तृप तृंप तृप्तौ, तौदादिकः । मुहितार्थयोगे षष्ठी ॥
</details>


<div class="js_include" url="/vedAH_yajuH/taittirIyam/brAhmaNam/sarva-prastutiH/2/8/9_08-16_nAsadIyam"  newLevelForH1="5" includeTitle="false"> </div>  

<div class="js_include" url="/vedAH_yajuH/taittirIyam/brAhmaNam/sarva-prastutiH/2/8/9_17_prAtar_agnim.md"  newLevelForH1="5" includeTitle="false"> </div>  

<details><summary>सायणटीका</summary>


अत्र विनियोगसंग्रहः-  
ता सूर्येति पशुद्वंद्वे चन्द्रसूर्याख्यदेवते ।  
हिरण्याद्भ्यो वेहति स्यान्नासत्तत्रोपहोमकः ॥ १ ॥  


प्रातरग्निमिति प्रोक्तं पशौ स्याद्भगदेवके ।   
वेदार्थस्य प्रकाशेन तमो हार्दं निवारयन् ।   
पुमर्थांश्चतुरो देयाद्विद्यातीर्थमहेश्वरः ॥ २ ॥   


इति श्रमिद्राजाधिराजपरमेश्वरवैदिकमार्गप्रवर्तकश्रीवीरहरिहरभूपालसाम्राज्यधुरंधरसायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयब्राह्मणभाष्ये अष्टमप्रपाठके नवमोऽनुवाकः ॥  


द्वितीयाष्टकं समाप्तम् ॥


ओं तत्सत् ॥  
</details>

---
title: १५
unicode_script: devanagari
---

### मन्त्रः
प्र॒जाप॑तिरश्वमे॒धम॑सृजत ।  
तꣳ सृ॒ष्टꣳ रख्षाꣳ॑स्यजिघाꣳसन्न् ।  
स ए॒तान्प्र॒जाप॑तिर्न॒क्तꣳहो॒मान॑पश्यत् ।  
तान॑जुहोत् ।  
तैर्वै स य॒ज्ञाद्रख्षा॒ꣳ॒स्यपा॑हन्न् ।  
## मूलम् 
यन्न॑क्तꣳहो॒माञ्जु॒होति॑ ।  
य॒ज्ञादे॒व तैर्यज॑मानो॒ रख्षा॒ꣳ॒स्यप॑ हन्ति ।  
### मन्त्रः

यन्न॑क्तꣳहो॒माञ्जु॒होति॑  य॒ज्ञादे॒व तैर्यज॑मानो॒ रख्षा॒ꣳ॒स्यप॑ हन्ति ।  
#### टीका

1प्रजापतिरश्वमेधमित्यादि ॥ गतम् ।  
### मन्त्रः

आज्ये॑न जुहोति ।  
वज्रो॒ वा आज्य᳚म् ।  
वज्रे॑णै॒व य॒ज्ञाद्रख्षा॒ꣳ॒स्यप॑हन्ति ॥56॥  
#### टीका
वज्रो वा इति । अनिष्टनिवारणसाधनत्वसाम्यात् ।  
### मन्त्रः

आज्य॑स्य प्रति॒पद॑ङ्करोति ।  
#### टीका

प्रतिपदं उपक्रमं आज्यस्य करोति जुहोति प्रथमं आज्यस्य करोति । प्रथममनुवाकमित्येके । प्रत्यनुवाकं प्रथमाहुतिमित्यन्ये ।  

### मन्त्रः

प्रा॒णो वा आज्य᳚म् ।  
मु॒ख॒त ए॒वास्य॑ प्रा॒णन्द॑धाति ।  
#### टीका
प्राणो वा इति । तत्स्थितिहेतुत्वात् ।  
### मन्त्रः
अ॒न्न॒हो॒माञ्जु॑होति ।  
शरी॑रवदे॒वाव॑रुन्धे ।  

#### टीका
शरीरवदिति । अन्नपरिणामत्वात् शरीरस्य, शरीरवत् सर्वं वस्तु गवादिकं लभते ।  
### मन्त्रः
व्य॒त्यास॑ञ्जुहोति ।  
उ॒भय॒स्याव॑रुध्यै ।  

नक्त॑ञ्जुहोति ।  
रख्ष॑सा॒मप॑हत्यै ।  
#### टीका
व्यत्यासमिति । व्यत्यस्य व्यत्यस्य आज्यं अन्नं आज्यं अन्नमिति । अयुजोऽनुवाकान् प्रथमादिनवमान्तान् आज्येन । युजस्तु द्वितीयादिदशमान्तानन्नेन ।  
### मन्त्रः

आज्ये॑नान्त॒तो जु॑होति ॥57॥  
प्रा॒णो वा आज्य᳚म् ।  
#### टीका
अन्तत इति । अन्त्यानुवाकमित्येके । सर्वस्मा इत्येतत् प्रत्यनुवाकमित्यन्ये । 'उषसे स्वाहा व्युष्ट्यै स्वाहा' इत्यतः प्रागित्यपरे ।  
### मन्त्रः

उ॒भ॒यत॑ ए॒वास्य॑ प्रा॒णन्द॑धाति ।  
पु॒रस्ता᳚च्चो॒परि॑ष्टाच्च ।  
''एक॑स्मै॒ स्वाहे''त्या॑ह ।  
#### टीका
उभयत इति । आदावन्ते च आज्यस्य होमात् ।  
### मन्त्रः

अ॒स्मिन्ने॒व लो॒के प्रति॑तिष्ठति ।  
''द्वाभ्या॒ꣳ॒ स्वाहे''त्या॑ह ।  
अ॒मुष्मि॑न्ने॒व लो॒के प्रति॑तिष्ठति ।  
#### टीका
अस्मिन् इति । प्राथम्यात् प्रथमेनायुग्महोमेन मनुष्यलोके प्रतितिष्ठति । द्वितीयत्वात् द्वितीयेन युग्महोमेन अमुष्मिन् स्वर्गादिलोके प्रतितिष्ठति । उपलक्षणे चैते युग्मायुग्मसंख्यानाम् ।  
### मन्त्रः
''द्वाभ्या॒ꣳ॒ स्वाहे''त्या॑ह ।  
अ॒मुष्मि॑न्ने॒व लो॒के प्रति॑तिष्ठति ।  
अ॒स्मिꣵश्चा॒मुष्मिꣵ॑श्च ।  
#### टीका
किमन्यतरलोकप्रतिष्ठैव? नेत्याह - उभयोरेवेति । उभयसंख्याहोमेन उभयलोकप्रीतष्ठेति भावः ॥


### मन्त्रः
''श॒ताय॒ स्वाहे''त्या॑ह ।  
श॒तायु॒र्वै पुरु॑षश्श॒तवी᳚र्यः ।  
आयु॑रे॒व वी॒र्य॑मव॑रुन्धे ।  

''स॒हस्रा॑य॒ स्वाहे''त्या॑ह ।  
आयु॒र्वै स॒हस्र᳚म् ।  
आयु॑रे॒वाव॑रुन्धे ।  
#### टीका

2शतायुर्वा इति ॥ प्रत्यनुवाकं शतसंख्यान्वयात् शतसंख्ययोः पुरुषायुर्वीर्ययोर्लाभः ।  
### मन्त्रः

#### टीका
आयुर्वा इति । एवं एकस्मा इत्यारभ्य नवभिरनुवाकैः सहस्रान्ताः संख्याः हुताः । बहुप्रकारत्वात् सहस्रमित्यायुरुच्यते । सर्वं अभिमतं आयुर्लभते सहस्रावधिकमिति यावत् ।  

### मन्त्रः
''सर्व॑स्मै॒ स्वाहे''त्या॑ह ।  
अप॑रिमितमे॒वाव॑रुन्धे ॥58॥  
#### टीका

अपरिमितमिति । इदं अस्यायुरिति यन्नियतं ततोऽप्यधिकं लभते ॥


इति तैत्तिरीयब्राह्मणे तृतीये अष्टके अष्टमे प्रपाठके अश्वमेधे प्रथमे पञ्चदशोऽनुवाकः ॥  

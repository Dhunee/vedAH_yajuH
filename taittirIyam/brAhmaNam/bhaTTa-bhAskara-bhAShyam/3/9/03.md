---
title: ०३
unicode_script: devanagari
---


### मन्त्रः
अ॒स्मै वै लो॒काय॑ ग्रा॒म्याᳶ प॒शव॒ आल॑भ्यन्ते ।  
अ॒मुष्मा॑ आर॒ण्याः ।  
## मूलम् 

यद्ग्रा॒म्यान्प॒शूना॒लभ॑ते ।  
इ॒ममे॒व तैर्लो॒कमव॑रुन्धे ।  
### मन्त्रः
यद्ग्रा॒म्यान्प॒शूना॒लभ॑त इ॒ममे॒व तैर्लो॒कमव॑रुन्धे ।  

## मूलम् 
यदा॑र॒ण्यान् ।  
अ॒मुन्तैः।  
### मन्त्रः
यदा॑र॒ण्यान् +++(आलभन्ते)+++।  
अ॒मुन्तैः +++(अवरुन्धे)+++ ।  

उ॒भया᳚न्प॒शूनाल॑भते ।  
गा॒म्याꣳश्चा॑र॒ण्याꣳश्च॑ ।  
उ॒भयो᳚र्लो॒कयो॒रव॑रुद्ध्यै ।  

#### टीका

1अस्मै वा इयादि ॥ गतम् । यदारण्यानिति आलभन्त इत्येव । अमुं तैरिति । अवरुन्ध इत्येव । एवमन्यतरालम्भे अन्यतरावरोधः उभयालम्भेनोभयावरोधः ।  
### मन्त्रः
उ॒भया᳚न्प॒शूनाल॑भते ॥9॥  
ग्रा॒म्याꣳश्चा॑र॒ण्याꣳश्च॑ ।  
उ॒भय॑स्या॒न्नाद्य॒स्याव॑रुद्ध्यै ।  

उ॒भया᳚न्प॒शूनाल॑भते ।  
ग्रा॒म्याꣳश्चा॑र॒ण्याꣳश्च॑ ।  
उ॒भये॑षाम्पशू॒नामव॑रुद्ध्यै ।  

#### टीका
फलान्तरविधानार्थं द्वितीयं तृतीयं च विदधाति । उभयालम्भनेन ग्राम्यारण्यात्मकस्योभयस्य अन्नस्य अवरोधः, उभयेषां पशूनां अवरोधश्च ॥


### मन्त्रः
त्रय॑स्त्रयो भवन्ति ।  
त्रय॑ इ॒मे लो॒काः ।  
ए॒षाल्ँ लो॒काना॒माप्त्यै᳚ ।  
#### टीका

2त्रयस्त्रय इति ॥ एकैकस्यै देवताय त्रयस्त्रयः पशवो भवन्ति । यथा रोहितादयस्त्रयः प्राजापत्याः बभ्र्वादयस्त्रयो रौद्राः तिस्रः कृष्णा वशा वारुण्य इत्यादि । तत्त्रित्वान्वयात् लोकत्रयाप्त्यै भवति ॥

## मूलम् 
ब्र॒ह्म॒वा॒दिनो॑ वदन्ति ।  
कस्मा᳚थ्स॒त्यात् ॥10॥  
अ॒स्मिल्ँ लो॒के ब॒हव॒ᳵ कामा॒ इति॑ ।  
### मन्त्रः
ब्र॒ह्म॒वा॒दिनो॑ वदन्ति॒ - ''कस्मा᳚थ्स॒त्याद् अ॒स्मिल्ँ लो॒के ब॒हव॒ᳵ कामा॒'' इति॑ ।  

#### टीका

3ब्रह्मवादिन इत्यादि ॥ कस्मात् कारणात् अस्मिन् मनुष्यलोके एकैकस्य पुरुषस्य बहवः कामा रुचयो भवन्ति? इति ब्रह्मवादिनः पृच्छन्ति,

### मन्त्रः
यथ्स॑मा॒नीभ्यो॑ दे॒वता᳚भ्यो॒ऽन्ये᳚ऽन्ये प॒शव॑ आल॒भ्यन्ते᳚ ।  
अ॒स्मिन्ने॒व तल्लो॒के कामा᳚न्दधाति ।  
तस्मा॑द॒स्मिल्ँ लो॒के ब॒हव॒ᳵ कामाः᳚ ।  
#### टीका

उत्तरं - यदित्यादि । समानीभ्यो देवताभ्यः एकैकस्यै देवतायै अन्येऽन्ये पृथक्स्वभावाः पशव आलभ्यन्ते, यथा एकस्मै प्रजापतये रोहितादयस्त्रयः, तेनायमस्मिन् लोके बहून् कामान् दधाति स्थापयति यजमानः । तस्मात् अद्यत्वेऽपि बहवः कामा भवन्ति ॥


### मन्त्रः
त्र॒या॒णान्त्र॑याणाꣳ स॒ह व॒पा जु॑होति ।  

#### टीका

4त्रयाणां त्रयाणामिति ॥ एकदेवत्यानां प्राजापत्यादीनाम् ।  
### मन्त्रः
त्र्या॑वृतो॒ वै दे॒वाः ।  
त्र्या॑वृत इ॒मे लो॒काः ।  
ए॒षाल्ँ लो॒काना॒माप्त्यै᳚ ।  
ए॒षाल्ँ लो॒काना॒ङ्कॢप्त्यै᳚ ।    

#### टीका

त्र्यावृत इत्यादि । व्याख्यातम् ॥


### मन्त्रः
पर्य॑ग्निकृतानार॒ण्यानुथ्सृ॑ज॒न्त्यहिꣳ॑सायै ॥11॥  

#### टीका

5पर्यग्निकृतानिति विहितस्यानुवादः अहिंसाया इति हेतुकथनार्थः ॥


इति तैत्तिरीयब्राह्मणे तृतीये नवमे प्रपाठके अश्वमेधे तृतीयोऽनुवाकः ॥  

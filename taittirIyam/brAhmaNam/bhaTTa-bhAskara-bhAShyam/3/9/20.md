---
title: २०
unicode_script: devanagari
---
### मन्त्रः
ता॒र्प्येणाश्व॒ꣳ॒ संज्ञ॑पयन्ति ।   

<details><summary>भट्टभास्करटीका</summary>

1तार्प्येणेत्यादि ॥ तार्प्यं घृताक्तं कम्बळं तेन संज्ञपयन्ति मारयन्ति । 'ज्ञप मारणादौ' ।   
</details>

### मन्त्रः
य॒ज्ञो वै ता॒र्प्यम् ।   
य॒ज्ञेनै॒वैन॒ꣳ॒ सम॑र्धयन्ति ।   

<details><summary>भट्टभास्करटीका</summary>

यज्ञो वा इति । प्रधानसाधनत्वात् ।   
</details>

### मन्त्रः

या॒मेन॒ साम्ना᳚ प्रस्तो॒ताऽनूप॑तिष्ठते ।   
य॒म॒लो॒कमे॒वैन॑ङ्गमयति ।   
<details><summary>भट्टभास्करटीका</summary>

यामेन यमसंबन्धिना पितृमेधप्रयोज्येन अनूपतिष्ठते । संज्ञप्यमानमश्वं पार्श्वत उपतिष्ठते ॥
</details>

### मन्त्रः
ता॒र्प्ये च॑ कृत्यधीवा॒से चाश्व॒ꣳ॒ संज्ञ॑पयन्ति ।   

<details><summary>भट्टभास्करटीका</summary>

2तार्प्ये चेत्यादि ॥ तार्प्यं प्रथमं संस्तीर्य, तत उपरि कत्त्यधीवासं कृत्त्यात्मकमधिवासं छादनपटमास्तीर्य, तत उपरि हिरण्यकशिपु हिरण्मयं कशिपु आस्तरणपटमास्तीर्य तत उपरि रुक्मं शतपलिकं स्वर्णशकलं निधाय, तत उपरि अश्वं संज्ञपयन्ति ॥
</details>

### मन्त्रः
ए॒तद्वै प॑शू॒नाꣳ रू॒पम् ।  
रू॒पेणै॒व प॒शूनव॑रुन्धे ।   

हि॒र॒ण्य॒क॒शि॒पु भ॑वति ।   
तेज॒सोऽव॑रुद्ध्यै ॥73॥  

रु॒क्मो भ॑वति ।   
सु॒व॒र्गस्य॑ लो॒कस्यानु॑ख्यात्यै ।   

अश्वो॑ भवति ।  
प्र॒जाप॑ते॒राप्त्यै᳚ ।   

अ॒स्य वै लो॒कस्य॑ रू॒पन्ता॒र्प्यम् ।   
<details><summary>भट्टभास्करटीका</summary>

3अस्य लोकस्य रूपं तार्प्यं अधोभावात् ।   
</details>

### मन्त्रः

अ॒न्तरि॑ख्षस्य कृत्यधीवा॒सः ।   
<details><summary>भट्टभास्करटीका</summary>

कृत्यधीवासोऽन्तरिक्षस्य रूपं द्वितीयत्वात् ।   
</details>

### मन्त्रः
दि॒वो हि॑रण्यकशि॒पु ।   

<details><summary>भट्टभास्करटीका</summary>

दिवो रूपं हिरण्यकशिपु तृतीयत्वात् ।   
</details>

### मन्त्रः
आ॒दि॒त्यस्य॑ रु॒क्मः ।   

<details><summary>भट्टभास्करटीका</summary>

आदित्यस्य रूपं रुक्मः रोचनशीलत्वात् ।   
</details>

### मन्त्रः
प्र॒जाप॑ते॒रश्वः॑ ।   
इ॒ममे॒व लो॒कन्ता॒र्प्येणा᳚प्तोति ॥74॥  
अ॒न्तरि॑ख्षङ्कृत्यधीवा॒सेन॑ ।   
दिवꣳ॑ हिरण्यकशि॒पुना᳚ ।   
आ॒दि॒त्यꣳ रु॒क्मेण॑ ।   
<details><summary>भट्टभास्करटीका</summary>

प्रजापतेः रूपमश्वः प्रजापत्यक्षिपरिणामत्वात् ।   
</details>

### मन्त्रः
अश्वे॑नै॒व मेध्ये॑न प्र॒जाप॑ते॒स्सायु॑ज्यꣳ सलो॒कता॑माप्नोति ।   
<details><summary>भट्टभास्करटीका</summary>

सायुज्यं सयुक्त्वं ऐक्यम् । सलोकतां समानलोकताम् ।   
</details>

### मन्त्रः
ए॒तासा॑मे॒व दे॒वता॑ना॒ꣳ॒ सायु॑ज्यम् ।   
सा॒र्ष्टिताꣳ॑ समानलो॒कता॑माप्नोति ।  

<details><summary>भट्टभास्करटीका</summary>

एतासामेव देवतानां सायुज्यमैक्यम् । सार्ष्टितां समानवीर्यत्वं समानलोकतां चाप्नोति ।   
</details>

### मन्त्रः
यो᳚ऽश्वमे॒धेन॒ यज॑ते ।   
य उ॑ चैनमे॒वव्ँ वेद॑ ॥75॥  
#### टीका
योऽश्वमेधेन यजते, यश्चैनं एवंमहिमानं वेदैव न यजते सोऽप्युक्तफलभागिति । ऋच्छ गतीन्द्रियप्रळयमूर्तिभावेषु, क्तिनि समानस्य सभावः, वर्णविकारश्छान्दसः ॥


इति तृतीये नवमं विंशोऽनुवाकः ॥  

---
title: ०३, पुरुषमेधः   
unicode_script: devanagari
---


###  मन्त्रः
श्रमा॑य कौला॒लम् ।

#### टीका
1श्रमाय शान्तये कौलालम् । स्वार्थिकोऽण् । यः श्रमेणैव जीवति ।
###  मन्त्रः
मा॒यायै॑ कार्मा॒रम् ।

#### टीका
मायायै विचित्रकरणशक्त्यै कार्मारं लोहकारम् ।
###  मन्त्रः
रू॒पाय॑ मणिका॒रम् ।

#### टीका
रूपाय शुक्लादिकाय मणिकारं माणिक्यादिविविधमणिसंस्कारकर्तारम् ।
###  मन्त्रः
शुभे॑ व॒पम् ।

#### टीका
शुभे शोभायै वपं वप्तारम् । पचाद्यच् । अधोवप्तारमिति केचित् ।
###  मन्त्रः
श॒र॒व्या॑या इषुका॒रम् ।

#### टीका
शरव्यायै शरणशक्त्यै । व्याख्यातं पदम् । इषुसमूहाय वा । इषुकारं इषूणां संस्कर्तारम् ।
###  मन्त्रः
हे॒त्यै ध॑न्वका॒रम् ।

#### टीका
हेत्यै हिंसायै । 'ऊतियूति' इति क्तिन उदात्तत्वम् । धन्वकारं धनुषां संस्कारम् ।
###  मन्त्रः
कर्म॑णे ज्याका॒रम् ।

#### टीका

कर्मणे ज्याकारम् । ज्यां संस्कर्तारं कारूणां कुशलम् ।
###  मन्त्रः
दि॒ष्टाय॑ रज्जुस॒र्गम् ।

#### टीका
दिष्टाय दैवाय भविष्यतायै रज्जुसर्गं उद्वन्धकं, स ह्यात्मविनिपाताय रज्जुं सृजति । कर्मण्यणि छान्दसं कुत्वम् ।
###  मन्त्रः
मृ॒त्य॑वे मृग॒युम् ।

#### टीका
मृत्यवे मरणाय मृगयुं मृगाणां हन्तारम् ।
###  मन्त्रः
अन्त॑काय श्व॒नित᳚म् ॥3॥  

#### टीका
अन्तकाय प्राणापहारिणे श्वनितं श्वक्रीडाजीविनं श्वभिः नीतः प्राप्तः । छान्दसं ह्रस्वत्वम् । 'परादिश्छन्दसि' इत्युत्तरपदान्तोदात्तत्वम् ॥  

इति तृतीये चतुर्थे तृतीयोऽनुवाकः ॥  

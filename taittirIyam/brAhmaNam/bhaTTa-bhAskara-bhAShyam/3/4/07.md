---
title: ०७,  पुरुषमेधः  
unicode_script: devanagari
---


###  मन्त्रः
ऋत्यै᳚ स्ते॒नहृ॑दयम् ।

#### टीका  
1ऋत्यै ईत्यै ऋतीयतेः 'इन्सर्वधातुभ्यः' इतीन्प्रत्ययः । स्तेनहृदयं स्तेयप्रधानहृदयम् ।
###  मन्त्रः
वैर॑हत्याय॒ पिशु॑नम् ।

#### टीका
वैरहत्याय वीरहत्यायुक्तो वीरहा तद्भावाय पिशुनं गोपनीयानां प्रकाशयितारम् ।
###  मन्त्रः
विवि॑त्त्यै ख्ष॒त्तार᳚म् ।

#### टीका
विवित्यै विवेकाय क्षत्तारं राजस्थानीयमन्त्रिमुख्यम् ।
###  मन्त्रः

औप॑द्रष्टाय सङ्ग्रही॒तार᳚म् ।
#### टीका
औपद्रष्टाय उपद्रष्टा प्रत्यवेक्षिता तद्भावाय । अन्त्यलोपश्छादसः । उद्गात्रादिर्द्वष्टव्यः । सङ्ग्रहीतारं भाण्डागाराध्यक्षं करसंङ्ग्रहकारिणं वा ।
###  मन्त्रः

बला॑यानुच॒रम् ।
#### टीका
बलाय अनुचरं सेवकम् ।
###  मन्त्रः
भू॒म्ने प॑रिष्क॒न्दम् ।

#### टीका
भूम्ने महत्त्वाय परिष्कन्दं, परिचारकम् । वीणावादिनमित्येके ।
###  मन्त्रः
प्रि॒याय॑ प्रियवा॒दिन᳚म् ।

#### टीका
प्रियाय प्रियवादिनम् । गतम् ।
###  मन्त्रः
अरि॑ष्ट्या अश्वसा॒दम् ।

#### टीका
अरिष्ट्यै अहिंसायै अश्वसादं अश्वारोहिणम् ।
###  मन्त्रः

मेधा॑य वासᳶपल्पू॒लीम् ।
#### टीका
मेधाय यज्ञाय शोधनाय वासःपल्पूलीं वाससः शोधयित्रीं रजकस्त्रियम् ।
###  मन्त्रः
प्र॒का॒माय॑ रजयि॒त्रीम् ॥7॥  

#### टीका
 प्रकामाय पकृष्टाय कामाय रजयित्रीं रञ्जयित्रीं वाससाम् । चित्रकारिणीमित्येके । छन्दसोऽनुनासिकलोपः ॥  




इति तृतीये चतुर्थे सप्तमोऽनुवाकः ॥  

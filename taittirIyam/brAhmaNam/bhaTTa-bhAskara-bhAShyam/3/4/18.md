---
title: १८, पुरुषमेधः
unicode_script: devanagari
---


###  मन्त्रः
वा॒चे पुरु॑ष॒माल॑भते ।

#### टीका

1वाचे पुरुषं वाचः पूरकं शरीरम् ।   

###  मन्त्रः
प्रा॒णम॑पा॒नव्ँ व्या॒नमु॑दा॒नꣳ स॑मा॒नन्तान् वा॒यवे᳚ ।     

#### टीका
प्राणादीन् तस्मिन् शरीरे स्थितान् वायुवृत्तिभेदान् ।

###  मन्त्रः
सूर्या॑य॒ चख्षु॒राल॑भते ।

#### टीका
सूर्याय चक्षुः तस्मिन्नेव शरीरे स्थितम् ।

###  मन्त्रः
मन॑श्च॒न्द्रम॑से ।

#### टीका
चन्द्रमसे मनः । मनसः प्रथमनिर्देशः सर्वप्रवृत्तिहेतुत्वेन तस्य प्राधान्यात् ।

###  मन्त्रः
दि॒ग्भ्यश्श्रोत्र᳚म् ।

#### टीका
दिग्भ्यः श्रोत्रं तत्रस्थम् ।

###  मन्त्रः
प्र॒जाप॑तये॒ पुरु॑षम् ॥18॥  

#### टीका
प्रजापतये सर्वपुरुषसमष्टिभूताय पुरुषं शरीरानुप्रविष्टमात्मानम् ॥

इति तृतीये चतुर्थे अष्टादशोऽनुवाकः ॥  

---
title: ०५, पुरुषमेधः  
unicode_script: devanagari
---


###  मन्त्रः
न॒दीभ्य॑ᳶ पौञ्जि॒ष्टम् ।

#### टीका
1नदीभ्यः पौञ्जिष्टं कैवर्तम्, यो नदीर्न मुञ्चति ।
###  मन्त्रः
ऋ॒ख्षीका᳚भ्यो॒ नैषा॑दम् ।

#### टीका
ऋक्षीकाभ्यः शून्यस्थलीभ्यः । छान्दसं दीर्घत्वम् । नैषादम् । स्वार्थिकोऽञ् । स हि सर्वार्थशून्यः ।
###  मन्त्रः
पु॒रु॒ष॒व्या॒घ्राय॑ दु॒र्मद᳚म् ।

#### टीका
पुरुषव्याघ्राय व्याघ्रवन्मूर्खाचारः पुरुषव्याघ्रः तस्मै दुर्मदं अस्थानमदम् ।
###  मन्त्रः
प्र॒युद्भ्य॒ उन्म॑त्तम् ।

#### टीका
प्रयुद्भ्यः प्रकर्षेण योद्धृभ्यः उन्मत्तं उन्मादिनं, स हि सर्वं प्रबाधते ।
###  मन्त्रः
ग॒न्ध॒र्वा॒फ्स॒राभ्यो॒ व्रात्य᳚म् ।

#### टीका
गन्धर्वाप्सराभ्यः, अप्सरसां अन्त्यलोपश्छान्दसः । व्रात्यं पतितसावित्रीकं त्रैवर्णिकेम्यो निकृष्टम् ।
###  मन्त्रः
स॒र्प॒दे॒व॒ज॒नेभ्योऽप्र॑तिपदम् ।

#### टीका
सर्पदेवजनेभ्यः सर्पेम्यः, देवानां गुणभूतेभ्यो गन्धर्वेभ्यश्च अप्रतिपदं अप्रतिपत्तारं मूढम् । कर्तरि क्विप् ।
###  मन्त्रः
अवे᳚भ्यᳵ कित॒वम् ।

#### टीका
अवेभ्यः अवोभ्यः अन्नेभ्यः । अन्त्यलोपश्छान्दसः । कितवं द्यूतसक्तं अन्नार्थितया ।
###  मन्त्रः

इ॒र्यता॑या॒ अकि॑तवम् ।

#### टीका
इर्यतायै इरा अन्नं तत्र साधुः इर्यः तद्भावाय अकितवं कितवसदृशम्, स ह्यन्नसमृद्धो भूयासमिति कितववद्वर्तते ।
###  मन्त्रः
पि॒शा॒चेभ्यो॑ बिदलका॒रम् ।

#### टीका
पिशाचेभ्यो बिदलकारं बिदलमयानां कर्तारम् ।
बिदलमूले पिशाचा इत्याहुः । पिशाचकल्पो वा बिदलकारः ।
###  मन्त्रः
या॒तु॒धाने᳚भ्यᳵ कण्टकका॒रम् ॥5॥  

#### टीका
यातुधानेभ्यो रक्षोभ्यः कण्टककारं सूच्यादिकारी शिल्पी यातुधानवत् क्षुद्रोपद्रवकारी ॥

इति तृतीये चतुर्थे पञ्चमोऽनुवाकः ॥  

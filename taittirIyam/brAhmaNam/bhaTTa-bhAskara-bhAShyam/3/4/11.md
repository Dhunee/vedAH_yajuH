---
title: ११, पुरुषमेधः
unicode_script: devanagari
---

###  मन्त्रः
य॒म्यै॑ यम॒सूम् ।

<details><summary>भट्टभास्करटीका</summary>

1यम्यै यमस्य स्त्रियै यमसूं पुत्रयमळप्रसविनीम् ।
</details>

###  मन्त्रः
अथ॑र्व॒भ्योऽव॑तोकाम् ।

<details><summary>भट्टभास्करटीका</summary>

अथर्वभ्यः अभिचारप्रधानेभ्यः शाखाविशेषेभ्यः अवतोकां गर्भविस्राविणीं स्त्रियम् ।
</details>

###  मन्त्रः
स॒व्ँव॒थ्स॒राय॑ पर्या॒रिणी᳚म् ।

<details><summary>भट्टभास्करटीका</summary>

संवत्सराय बार्हस्पत्ये युगे पञ्चवर्षे प्रथमादीनां संवत्सरादय आख्याः पर्यारिणीं प्रसवकालातिक्रमेण या प्रसूते । जननकालातिक्रमेण या गर्भं धते इत्येके । स्त्रीपुंसौ पर्यायेण प्रतिवर्षं यस्याः प्रमीयेते सेत्यपरे ।
</details>

###  मन्त्रः
प॒रि॒व॒थ्स॒रायावि॑जाताम् ।

<details><summary>भट्टभास्करटीका</summary>

परिवत्सराय द्वितीयाय अविजातां अप्रसविनीं द्वितीयप्रसवरहिताम् ।
</details>

###  मन्त्रः
इ॒दा॒व॒थ्स॒राया॑प॒स्कद्व॑रीम् ।

<details><summary>भट्टभास्करटीका</summary>

इदावत्सराय तृतीयाय अपस्कद्वरीं गर्भपरिणामात्प्रागेव ध्वस्तगर्भाम् । अपपूर्वात् स्कन्देरौणादिकः ष्वरच् ।
</details>

###  मन्त्रः

इ॒द्व॒थ्स॒राया॒तीत्व॑वरीम् ।
<details><summary>भट्टभास्करटीका</summary>

इद्वत्सराय चतुर्थाय अतीत्वरीं अतिशयेन प्रसवकालात्ययशीलाम् । 'इण्णशिजि' इति क्वरप् ।
</details>

###  मन्त्रः
व॒थ्स॒राय॒ विज॑र्जराम् ।

<details><summary>भट्टभास्करटीका</summary>

वत्सराय पञ्चमाय विजर्जरां अप्रसूयैव जीर्णाम् ।
</details>

###  मन्त्रः
स॒र्व॒न्थ्स॒राय॒ पलि॑क्नीम् ।

<details><summary>भट्टभास्करटीका</summary>

सर्वंत्सराय, सर छद्मगतौ छान्दसः खच्, यस्सर्वं जगच्छादयति विधेयीकरोति तस्मै कालाय पलिक्नीं वृथा पलितां प्रथमवयस्येव पलिताङ्गीम् । 'छन्दसि क्नमेके' इति छन्दसि क्नम् ।
</details>

###  मन्त्रः
वना॑य वन॒पम् ।

<details><summary>भट्टभास्करटीका</summary>

वनाय वनपं वनस्य पातारम् ।
</details>

###  मन्त्रः
अ॒न्यतो॑रण्याय दाव॒पम् ॥11॥  
#### टीका
अन्यतोऽरण्याय एकपार्श्वारण्याय पार्श्वान्तरजनपदाय देशाय दावपं अरण्याग्निपातारम् ॥  

इति तृतीये चतुर्थे एकादशोऽनुवाकः ॥  

---
title: ०६, पुरुषमेधः  
unicode_script: devanagari
---


###  मन्त्रः
उ॒थ्सा॒देभ्य॑ᳵ कु॒ब्जम् ।

#### टीका
1उत्सादेभ्यःशरीरक्लेशेभ्यः कुब्जं वक्रापराङ्गं, यस्य सर्वे अवयवा अविधेयाः ।
###  मन्त्रः
प्र॒मुदे॑ वाम॒नम् ।

#### टीका
प्रमुदे प्रकृष्टाय हर्षाय वामनं ह्रस्वाङ्गम्, स हि लघुकायत्वात् प्रहृष्टो भवति ।
###  मन्त्रः
द्वा॒र्भ्यस्स्रा॒मम् ।

#### टीका

द्वार्भ्यः चक्षुरादिभ्यः स्रामं रोगिणम्, द्वाराणां शक्तिहैन्यात् रोगी भवति ।
###  मन्त्रः
स्वप्ना॑या॒न्धम् ।

#### टीका
स्वप्नायान्धं हीनचाक्षुर्ज्ञानं, स्वप्ने हि सर्वे तादृशाः ।
###  मन्त्रः
अध॑र्माय बधि॒रम् ।

#### टीका
अधर्माय बधिरं श्रोत्रज्ञानशूल्यं, स ह्यधर्मबहुलः ।
###  मन्त्रः
सं॒ज्ञाना॑य स्मरका॒रीम् ।

#### टीका
संज्ञानाय सम्यग्बोधाय स्मरकारीं या स्त्री मन्त्रौषधादिभिः भर्तुस्संवननकारिणी । कुशलबुद्धिः ।
###  मन्त्रः
प्र॒का॒मोद्या॑योप॒सद᳚म् ।

#### टीका
प्रकामोद्याय निष्प्रयोजनं बहुप्रलापिने । 'वदस्सुपि क्यप्च' इति क्यप् । उपसदं असत्यपि प्रयोजने उपसदनशीलः उपसत्, स हि बहुप्रलापी पार्श्ववासरुचिर्भवति । 'सत्सूद्विष' इति क्विप् ।
###  मन्त्रः
आ॒शि॒ख्षायै᳚ प्र॒श्ञिन᳚म् ।

#### टीका
आशिक्षायै अल्पशिक्षा आशिक्षा स्वयमभ्यूहः । 'शिक्ष विद्योपादाने' 'गुरोश्च हलः' इत्याकारः । तस्यै प्रश्निनं अभियोक्तारम् ।
###  मन्त्रः
उ॒प॒शि॒ख्षाया॑ अभिप्र॒श्ञिन᳚म् ।

#### टीका
उपशिक्षायै उपेत्य गुरून्या समीचीना शिक्षा तस्यै अभिप्रश्निनं उत्तरवादिनं पृष्टस्योपरि पुनः प्रश्नः अभिप्रश्नः ।

###  मन्त्रः
म॒र्यादा॑यै प्रश्ञविवा॒कम् ॥6॥  

#### टीका
मर्यादायै शास्त्रव्यवस्थायै प्रश्नविवाकं प्राड्विवाकं निर्णेतारम् ॥

इति तृतीये चतुर्थे षष्ठोऽनुवाकः॥  

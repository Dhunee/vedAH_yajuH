---
title: ११, शंयुवाकः
unicode_script: devanagari
---



### मन्त्रः

तच्छ॒य्ँयोरावृ॑णीमहे ।  
गा॒तुय्ँ य॒ज्ञाय॑ ।  
गा॒तुय्ँ य॒ज्ञप॑तये ।  
<details><summary>भट्टभास्करटीका</summary>

1शंयुवाकाय प्रेषितो ब्रवीति - तच्छंयोरित्यादि ॥ तत् तादृशं प्रशस्तफलं शंयोः बार्हस्पत्यादौ [देः] आवृणीमहे प्रार्थयामहे, किं पुनस्तत्? गातुं गमनं देवान्प्रति यज्ञाय यज्ञस्य, यज्ञपतये यजमानस्य च गातुं देवस्थानं प्रति गमनं वृणीमहे ।  
</details>

### मन्त्रः
दैवी᳚ स्व॒स्तिर॑स्तु नः ।  
स्व॒स्तिर्मानु॑षेभ्यः ।  
<details><summary>भट्टभास्करटीका</summary>

अत्रैवं संपत्स्यमाना नः अस्माकं दैवी स्वस्तिः देवनिमित्तं विघ्नोपशमनमस्माकमस्तु । मानुषेभ्यश्च होतृभ्यः या स्वस्तिः सा चास्माकमस्तु ।  
</details>

### मन्त्रः
ऊ॒र्ध्वञ्जि॑गातु भेष॒जम् ।  
शन्नो॑ अस्तु द्वि॒पदे᳚ ।  
शञ्चतु॑ष्पदे ॥25॥  

#### टीका

किंच - ऊर्ध्वं जिगातु उद्गच्छतु भेषजं सर्वानिष्टशमनमेतत्कर्म सर्वोच्छ्रितमस्तु । किंच अस्माकं सम्बन्धिने द्विपदे मनुष्यादये चतुष्पदे च गवादये शं सुखं अस्तु । द्विपदोऽन्तोदात्तत्वमुक्तम् ॥  

इत्येकादशोऽनुवाकः ॥  

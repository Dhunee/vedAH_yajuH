---
title:  ०८, अभिषेचनीये साममन्त्रविशेषः
unicode_script: devanagari
---

## मन्त्रः
उप॑ त्वा जा॒मयो॒ गिर॒ इति॑ प्रति॒पद्भ॑वति ।

<details><summary>भट्टभास्करटीका</summary>

1 उप त्वेत्यादि ॥ प्राथम्यात् बहिष्पवमानस्य प्रथमतः पद्यते स्वीक्रियत इति प्रतिपत् । संपदादित्वात् क्विप् ॥
</details>

## मन्त्रः
वाग्वै वा॒युः ।
वा॒च ए॒वैषो॑ऽभिषे॒कः ।
<details><summary>भट्टभास्करटीका</summary>

2 वाग्वा इत्यादि ॥ वाक् वायुः तन्निमित्तत्वात् वाच एवायमभिषेकः योऽभिषेचनीये क्रियते, वाक्समृद्धिहेतुत्वात् । तस्मात् 'वायोरनीके अस्थिरन्' इत्युच्यत इति ।
</details>

## मन्त्रः
सर्वा॑सामे॒व प्र॒जानाꣳ॑ सूयते ।

<details><summary>भट्टभास्करटीका</summary>

तस्मात्सर्वासां प्रजानामेव सूयते ईश्वरीक्रियते ।
</details>

## मन्त्रः
सर्वा॑ एनम्प्र॒जा राजेति॑ वदन्ति ।
"ए॒तमु॒ त्यन्दश॒ ख्षिप॒" इत्या॑ह ।

<details><summary>भट्टभास्करटीका</summary>

सर्वत्र ख्यातत्वात् सर्वाः प्रजाः एनं राजेति वदन्ति वागभिषेकात् ॥
</details>

## मन्त्रः
आ॒दि॒त्या वै प्र॒जाः ।
प्र॒जाना॑मे॒वैतेन॑ सूयते ।
<details><summary>भट्टभास्करटीका</summary>

3 आदित्या वा इत्यादि ॥ उदयप्रकाशवर्षादिना आदित्यस्य स्वभूताः प्रजाः । तस्मात् सर्वासां प्रजानां सूयते ईश्वरो भवति । तस्मात् 'समादित्येभिरख्यत' इत्युच्यत इति ॥
</details>

## मूलम्
यन्ति॒ वा ए॒ते य॑ज्ञमु॒खात् ।
ये स॑म्भा॒र्या॑ अक्रन्न्॑ ॥29॥
यदाह॒ पव॑स्व वा॒चो अ॑ग्रिय॒ इति॑ ।
तेनै॒व य॑ज्ञमु॒खान्नय॑न्ति ।
## मन्त्रः
यन्ति॒ वा ए॒ते य॑ज्ञमु॒खाद् ये स॑म्भा॒र्या॑ अक्रन्न्॑ ।   

<details><summary>भट्टभास्करटीका</summary>

4 यन्ति वा इत्यादि ॥ यन्ति अवगच्छन्ति यज्ञमुखात् यज्ञारम्भात् । के ये संभार्याः संभाराख्याभिः ऋग्भिः तृचानामाद्याभिः आद्यानि सामानि अक्रन् अकार्षुः ।
</details>

## मन्त्रः
यदाह॒ "पव॑स्व वा॒चो अ॑ग्रिय॒" इति॒ तेनै॒व य॑ज्ञमु॒खान्नय॑न्ति ।
<details><summary>भट्टभास्करटीका</summary>

तस्मात् 'पवस्व वाचो अग्रियः' इति वचनात् यज्ञमुखान्नयन्ति नापगच्छन्ति ॥
</details>

## मन्त्रः
अ॒नु॒ष्टुक्प्र॑थ॒मा भ॑वति ।
अ॒नु॒ष्टुगु॑त्त॒मा ।
वाग्वा अ॑नु॒ष्टुक् ।
वा॒चैव प्र॒यन्ति॑ ।
वा॒चोद्य॑न्ति ।
<details><summary>भट्टभास्करटीका</summary>

5 अनुष्टुगित्यादि ॥ प्रथमोत्तमयोरनुष्टुक्त्वात् वाङ्मयत्वाच्च अनुष्टुभा वाचैव प्रयन्ति प्रारभन्ते । वाचोद्यन्ति समापयन्ति यज्ञम् ॥
</details>

## मन्त्रः
उद्व॑तीर्भवन्ति ।
उद्व॒द्वा अ॑नु॒ष्टुभो॑ रू॒पम् ।
<details><summary>भट्टभास्करटीका</summary>

6 कथं गायत्रीणामनुष्टुप्त्वमित्याह - उद्वतीरित्यादि ॥ उच्छब्दवत्य ऋचो भवन्ति । अनुष्टुभा हि रूपमुद्वत् उद्गतत्वात् भवति गायत्र्यपेक्षया ऊर्ध्वं गतत्वात्, तस्मात् अनुष्टुप्त्वम् ।
</details>

## मन्त्रः
आनु॑ष्टुभो राज॒न्यः॑ ॥30॥  
तस्मा॒दुद्व॑तीर्भवन्ति ।

<details><summary>भट्टभास्करटीका</summary>

राजन्यश्चायमानुष्टुभः तद्वीर्यप्रभवत्वात् । तस्मादुद्वत्य एता भवन्ति ।
</details>

## मूलम्
सौ॒र्य॑नु॒ष्टुगु॑त्त॒मा भ॑वति ।
सु॒व॒र्गस्य॑ लो॒कस्य॒ सन्त॑त्यै ।
## मन्त्रः
सौ॒र्य॑नु॒ष्टुगु॑त्त॒मा भ॑वति॒ सुव॒र्गस्य॑ लो॒कस्य॒ सन्त॑त्यै ।

<details><summary>भट्टभास्करटीका</summary>

सौर्यनुष्टुगित्यादि । गतम् ॥
</details>

## मूलम्
यो वै स॒वादेति॑ ।
नैनꣳ॑ स॒व उप॑नमति ।

यस्साम॑भ्य॒ एति॑ ।
पापी॑यान्थ्सुषुवा॒णो भ॑वति ।

ए॒तानि॒ खलु॒ वै सामा॑नि ।
यत्पृ॒ष्ठानि॑ ।

यत्पृ॒ष्ठानि॒ भव॑न्ति ॥31॥  
तैरे॒व स॒वान्नैति॑ ।

## मन्त्रः
यो वै स॒वादेति॒ नैनꣳ॑ स॒व उप॑नमति ।  

<details><summary>भट्टभास्करटीका</summary>

7 यो वा इति पृष्ठविधिः ॥ पृष्टान्येव सवः । तस्मात् पृष्ठान्येव सामानि । तस्मात् यः सवात् पृष्ठात्मकादेति अपगच्छति नैनं सवः ऐश्वर्यं सवान्तरं अयमेव वा यज्ञ उपनमति ।
</details>

## मन्त्रः
यस्साम॑भ्य॒ एति॒ पापी॑यान्थ्सुषुवा॒णो भ॑वति ।  

ए॒तानि॒ खलु॒ वै सामा॑नि॒ यत्पृ॒ष्ठानि॑ ।

<details><summary>भट्टभास्करटीका</summary>

किंच यः सामभ्यः अपगच्छति स सुषुवाणः कृत्वाऽपि सवं पापीयान् पापतरः दरिद्रो भवति ।
</details>

## मन्त्रः
यत्पृ॒ष्ठानि॒ भव॑न्ति॒ तैरे॒व स॒वान्नैति॑ ।

<details><summary>भट्टभास्करटीका</summary>

तस्मात् पृष्ठैरेव सवान्नापगमः, तत्पापीयान् न भवति ॥
</details>

## मूलम्
यानि॑ देवरा॒जाना॒ꣳ॒ सामा॑नि ।
तैर॒मुष्मि॑ल्ँलो॒क ऋ॑ध्नोति ।

यानि॑ मनुष्यरा॒जाना॒ꣳ॒ सामा॑नि ।
तैर॒स्मिल्ँ लो॒क ऋ॑ध्नोति ।

उ॒भयो॑रे॒व लो॒कयोर्॑ ऋध्नोति ।
दे॒व॒लो॒के च॑ मनुष्यलो॒के च॑ ।
## मन्त्रः
यानि॑ देवरा॒जाना॒ꣳ॒ सामा॑नि॒ तैर॒मुष्मि॑ल्ँलो॒क ऋ॑ध्नोति ।


<details><summary>भट्टभास्करटीका</summary>

8 यानीत्यादि ॥ देवीभूता राजानो देवराजानः देवानां राजानः ।
</details>

## मन्त्रः
यानि॑ मनुष्यरा॒जाना॒ꣳ॒ सामा॑नि॒ तैर॒स्मिल्ँ लो॒क ऋ॑ध्नोति ।
<details><summary>भट्टभास्करटीका</summary>

एवं मनुष्यराजानः । अन्यतरसम्बन्धिसामपरिग्रहे अन्यतरलोकर्द्धिः ।
</details>

## मन्त्रः
उ॒भयो॑रे॒व लो॒कयोर्॑ ऋध्नोति देवलो॒के च॑ मनुष्यलो॒के च॑ ।
<details><summary>भट्टभास्करटीका</summary>

उभयपरिग्रहे उभयोरपि लोकयो ऋद्धिः भवति । सामविशेषाणामियमाख्या ॥
</details>

## मन्त्रः
ए॒क॒वि॒ꣳ॒शो॑ऽभिषेच॒नीय॑स्योत्त॒मो भ॑वति ।
<details><summary>भट्टभास्करटीका</summary>

9 एकविंश इत्यादि ॥ अभिषेचनीयस्योत्तम अन्त्यः स्तोमः एकविंशस्तोत्रीयो भवति, उक्थ्यत्वादभिषेचनीयस्य उक्थ्यानामेकविंशत्वात् ।
</details>

## मन्त्रः
ए॒क॒वि॒ꣳ॒शᳵ के॑शवप॒नीय॑स्य प्रथ॒मः +++(भवति)+++ ।
<details><summary>भट्टभास्करटीका</summary>

केशवपनीयस्य प्रथमः स्तोम एकविंशो भवति । तस्यावृत्ताग्निष्टोमस्तोत्रत्वात् ।
</details>

## मन्त्रः
स॒प्त॒द॒शो द॑श॒पेयः॑  +++(भवति)+++ ॥32॥  
विड्वा ए॑कवि॒ꣳ॒शः  +++(भवति)+++ ।
रा॒ष्ट्रꣳ स॑प्तद॒शः  +++(भवति)+++ ।
विश॑ ए॒वैतन्म॑ध्य॒तो॑ऽभिषि॑च्यते ।

<details><summary>भट्टभास्करटीका</summary>

दशपेयः सर्वोपि सप्तदशो भवति तत्र विडात्मकयोरकेविंशयोर्मध्ये राष्ट्रात्मकस्य सप्तदशस्यावस्थानात् विशो मध्यतोऽभिषिक्तो भवति एतत् एतस्मिन्राष्ट्रे । 'सुपां सुलुक्'इति सप्तम्या लुक् ।
</details>

## मन्त्रः
तस्मा॒द्वा ए॒ष वि॒शाम्प्रि॒यः +++(भवति)+++ ।


<details><summary>भट्टभास्करटीका</summary>

तस्मादेष राजा विशां प्रकृतीनां प्रियः अभीष्टो भवति ।
</details>

## मन्त्रः
वि॒शो हि म॑ध्य॒तो॑ऽभिषि॒च्यते᳚ ।

<details><summary>भट्टभास्करटीका</summary>

विश इति जातावेकवचनम् ॥
</details>

## मूलम्
यद्वा ए॑नम॒दो दिशोऽनु॑व्यास्था॒पय॑न्ति ।
तथ्सु॑व॒र्गल्लो॒कम॒भ्यारो॑हति ।
## मन्त्रः
यद्वा ए॑नम॒दो दिशोऽनु॑व्यास्था॒पय॑न्ति॒ तथ्सु॑व॒र्गल्लो॒कम॒भ्यारो॑हति ।
<details><summary>भट्टभास्करटीका</summary>

10 यद्वा एनमित्यादि ॥ यत् यदा एनं दिशोऽनु व्यास्थापयन्ति 'दिशो व्यास्थापयति' इति पूर्वं कृतं अद इति निर्दिशति ।
</details>

##मूलम्
यदि॒मल्ँ लो॒कन्न प्र॑त्यव॒रोहे᳚त् ।
अ॒ति॒ज॒नव्ँ वे॒यात् ।
## मन्त्रः
यदि॒मल्ँ लो॒कन्न प्र॑त्यव॒रोहे᳚द् अतिज॒नव्ँ वे॒यात् ।
<details><summary>भट्टभास्करटीका</summary>

तत् तदानीमेव अयं सुवर्गं लोकं अभ्यारोहति तत्रायं यदिमं लोकं न प्रत्यवरोहेत् पुनरत्र नावतरेत् । तदा अयं जनमात्मीयं अति वेयात् । यद्वा - जनपदमात्मीयं अतीयाद्वा, अतिक्रम्य पलायेत वा ।
</details>

## मूलम्
उद्वा॑ माद्येत् ।
यदे॒ष प्र॑ती॒चीन॑स्स्तोमो॒ भव॑ति ।
इ॒ममे॒व तेन॑ लो॒कम्प्र॒त्यव॑रोहति ।
## मन्त्रः
उद्वा॑ माद्ये॒द् यदे॒ष प्र॑ती॒चीन॑स्स्तोमो॒ भव॑ती॒ममे॒व तेन॑ लो॒कम्प्र॒त्यव॑रोहति ।  
अथो॑ अ॒स्मिन्ने॒व लो॒के प्रति॑तिष्ठ॒त्यनु॑न्मादाय ॥33॥
<details><summary>भट्टभास्करटीका</summary>

तत्रैव वा उन्माद्येत्, तस्मादेष केशवपनीयः प्रतीचीनस्तोमः आवृत्तस्तोमोऽतिरात्रो भवति ।
इममेवेत्यादि । गतम् ॥


इति अष्टमे अष्टमोऽनुवाकः ॥  

</details>


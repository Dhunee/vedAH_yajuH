---
title:  ०६ , पवमानहविर्विस्तारः , हविरन्तराणि, दक्षिणाश्च   
unicode_script: devanagari
---
## मन्त्रः
दे॒वा॒सु॒रास् सय्ँय॑त्ता आसन्न् ।   

<details><summary>भट्टभास्करटीका</summary>

1देवासुरा इत्यादि ॥ व्याख्यातम् ॥
</details>

## मूलम्
ते दे॒वा वि॑ज॒यमु॑प॒यन्तः॑ ।  
अ॒ग्नौ वा॒मव्ँवसु॒ सन्न्य॑दधत ।  

## मन्त्रः
ते दे॒वा वि॑ज॒यम् उ॑प॒यन्तो॑ अ॒ग्नौ वा॒मव्ँ वसु॒ सन्न्य॑दधत ।   
## मूलम्
इ॒दमु॑ नो भविष्यति ।  
यदि॑ नो जे॒ष्यन्तीति॑ ।  
## मन्त्रः

"इ॒दम् उ॑ नो भविष्यति॒ , यदि॑ नो जे॒ष्यन्ती"ति॑ ।   

तद् अ॒ग्निर् नोथ्सह॑म् अशक्नोत् ।   
<details><summary>भट्टभास्करटीका</summary>

2तदग्निर्नोत्सहमिति ॥ तत् वामं वसु अग्निः उत्सहं उत्सोढुं उद्वोढुं नाशक्नोत् । 'शकि णमुल्कमुलौ' इति कमुल् ।  
</details>

## मन्त्रः
तत् त्रे॒धा विन्य॑दधात् ।   
प॒शुषु॒ तृती॑यम् +++( विन्य॑दधात् )+++।   
अ॒फ्सु तृती॑यम् +++( विन्य॑दधात् )+++।   
आ॒दि॒त्ये तृती॑यम् +++( विन्य॑दधात् )+++॥45॥

<details><summary>भट्टभास्करटीका</summary>

तत् त्रेधा विभज्य पश्वादिषु एकैकं भागं विनिहितवान् पृथक्स्थापितवान् अग्निः । तृतीयमिति । 'पूरणाद्भागे तीयादन्' इति स्वार्थेऽन्प्रत्ययः, तेनाद्युदात्तः ॥
</details>

## मूलम्
तद्दे॒वा वि॒जित्य॑ ।  
पुन॒रवा॑रुरुथ्सन्त ।  
## मन्त्रः
तद् दे॒वा वि॒जित्य॒ पुन॒र् अवा॑रुरुथ्सन्त ।   


<details><summary>भट्टभास्करटीका</summary>

3देवा इति ॥ तत् वामं देवा विजित्य असुरान् पुनरवरोद्धुमैच्छन् ।  
</details>

## मन्त्रः

ते᳚ ऽग्नये॒ पव॑मानाय पुरो॒डाश॑म् अ॒ष्टा-क॑पाल॒न् निर॑वपन्न् ।   
<details><summary>भट्टभास्करटीका</summary>

अथ ते वाममवरुरुत्समाना देवाः पवमानादिभ्यो हविर्निरुप्य पश्वादिषु स्थितं यद्यदग्नेस्तृतीयं तत्तदलभन्त ।  
</details>

## मन्त्रः
प॒शवो॒ वा अ॒ग्निᳶ पव॑मानः ।  
## मूलम्

यदे॒व प॒शुष्वासी᳚त् ।  
तत्तेनावा॑रुन्धत ।  
## मन्त्रः

यद् ए॒व प॒शुष्व् आसी॒त् , तत् तेनावा॑रुन्धत ।   

<details><summary>भट्टभास्करटीका</summary>

पशवो वा इत्यादि । पवमानत्वात्पशुहेतुत्वात् ताच्छब्द्यम् ।  
</details>

## मन्त्रः
ते᳚ ऽग्नये॑ पाव॒काय॑ +++(पुरो॒डाश॑म् अ॒ष्टा-क॑पाल॒न् निर॑वपन्न् )+++ ।   

आपो॒ वा अ॒ग्निᳶ पा॑व॒कः ।   
## मूलम्
यदे॒वाफ्स्वासी᳚त् ।  
तत्तेनावा॑रुन्धत ॥46॥  
## मूलम्
यद् ए॒वाफ्स्व् आसी॒त्  , तत् तेनावा॑रुन्धत ॥46॥  
<details><summary>भट्टभास्करटीका</summary>

आपो वा इति । शोधकत्वात्पावकत्वाद्वा ताच्छब्द्यम् ।  
</details>

## मन्त्रः

ते᳚ ऽग्नये॒ शुच॑ये +++(पुरो॒डाश॑म् अ॒ष्टाक॑पाल॒न् निर॑वपन्न् ।   )+++  ।  

अ॒सौ वा आ॑दि॒त्यो᳚ ऽग्निश् शुचिः॑ ।   
## मूलम्

यदे॒वादि॒त्य आसी᳚त् ।  
तत्तेनावा॑रुन्धत ।  
## मन्त्रः
यद् ए॒वादि॒त्य आसी॒त् तत् तेनावा॑रुन्धत ।   
<details><summary>भट्टभास्करटीका</summary>

असौ वा इति । शुद्धिहेतुत्वाद्दीप्तिहेतुत्वाद्वा ताच्छब्द्यम् ॥
</details>

## मन्त्रः
ब्र॒ह्म॒-वा॒दिनो॑ वदन्ति ।   
"त॒नुवो॒ वावैता अ॑ग्न्या॒धेय॑स्य ।"  
"आ॒ग्ने॒यो वा अ॒ष्टा-क॑पालो ऽग्न्या॒धेय॒मि"ति॑ ।  

<details><summary>भट्टभास्करटीका</summary>

4ब्रह्मवादिन इत्यादि ॥ एतानि पवमानादीनि हवींषि तनुवः अङ्गानि अग्न्याधेयस्य अग्नेः । आग्नेयः खलु अष्टाकपालः स्वयमग्न्याधेय इति ब्रह्मवादिन आहुः ।  
</details>

## मूलम्
यत्तन्नि॒र्वपे᳚त् ।  
नैतानि॑ ।  
यथा॒ऽऽत्मा स्यात् ॥47॥  
नाङ्गा॑नि ।  
ता॒दृगे॒व तत् ।  
## मन्त्रः
यत् तन् नि॒र्वपे᳚न् , नै॒तानि॑ +++(निर्वपेत्)+++ , यथा॒ ऽऽत्मा स्या॒न् नाङ्गा॑नि  +++(स्युः)+++ , ता॒दृग् ए॒व तत् ।   
<details><summary>भट्टभास्करटीका</summary>

भवतु किं नश्छिन्नमित्याह- तत्र यदि तं आग्नेयमेव निर्वपेत् न तु एतानि हवींषि निर्वपेदित्येव ।  
</details>

<details><summary>भट्टभास्करटीका</summary>

यथा आत्मा शरीरं स्यात् नाङ्गानि हस्तपादशिरांसि न स्युः । लौकिकोऽनुषङ्गः । तादृक्तत् केवलाग्नेयनिर्वपणम् ।  
</details>

## मूलम्
यदे॒तानि॑ नि॒र्वपे᳚त् ।  
न तम् ।  
यथाऽङ्गा॑नि॒ स्युः ।  
नात्मा ।  
ता॒दृगे॒व तत् ।  
## मन्त्रः
यद् ए॒तानि॑ नि॒र्वपे॒न् न तम् +++(निर्वपेत्)+++ यथा ऽङ्गा॑नि॒ स्यु॒र्, नात्मा +++(स्यात्)+++ ,  ता॒दृग् ए॒व तत् ।     

<details><summary>भट्टभास्करटीका</summary>

अथ यदि एतानि निर्वपेत् न तु तं आग्नेयं निर्वपेदित्येव ।   
यथाऽङ्गानि हस्तपादादीनि स्युः नात्मा स्यात् । तत्तुल्यं केवलाङ्गनिर्वपणम् ।  
</details>

## मूलम्
उ॒भया॑नि स॒ह नि॒रुप्या॑णि ।  
य॒ज्ञस्य॑ सात्म॒त्वाय॑ ।  
## मन्त्रः

उ॒भया॑नि स॒ह नि॒रुप्या॑णि य॒ज्ञस्य॑ सात्म॒त्वाय॑ ।  
<details><summary>भट्टभास्करटीका</summary>

तस्मात् उभयानि अङ्गी चाङ्गानि सह निरुप्याणि अविकल्पेन निर्वप्तव्यानि । सहग्रहणेन अन्यतरत्यागो निवार्यते, न युगपद्भावो विधीयते अनिष्टत्वात् । छान्दसः क्यप् । सात्मत्वं सबलत्वं सकलत्वं वा ॥
</details>

## मन्त्रः
उ॒भय॒व्ँ वा ए॒तस्ये᳚न्द्रि॒यव्ँ वी॒र्य॑म् आप्यते ॥48॥  
<details><summary>भट्टभास्करटीका</summary>

5उभयं वा इत्यादि ॥ एतस्य आधातुः ।  
</details>

## मूलम्
यो᳚ऽग्निमा॑ध॒त्ते ।  
ऐ॒न्द्रा॒ग्नमेका॑दशकपाल॒मनु॒ निर्व॑पेत् ।  
आ॒दि॒त्यञ्च॒रुम् ।  
## मन्त्रः
यो᳚ ऽग्निम् आ॑ध॒त्त ऐ॑न्द्रा॒ग्नम् एका॑दश-कपाल॒म् अनु॒ निर्व॑पे॒द् आदि॒त्यञ् च॒रुम् ।   

<details><summary>भट्टभास्करटीका</summary>

अनुनिर्वपेदिति । आग्नेयस्यानुनिर्वाप्यः कार्यः ।  
आदित्यमिति । अदितिर्देवता अस्यादित्यम् । 'दित्यदित्यादित्य' इति ण्यः ।  
</details>

## मन्त्रः
इ॒न्द्रा॒ग्नी वै दे॒वाना॒म् अया॑तमायामानौ ।   
<details><summary>भट्टभास्करटीका</summary>

अयातयामानौ सारभूतौ ।  
</details>

## मूलम्
ये ए॒व दे॒वते॒ अया॑तयाम्नी ।  
ताभ्या॑मे॒वास्मा॑ इन्द्रि॒यव्ँवी॒र्य॑मव॑ रुन्धे ।  
## मन्त्रः

ये ए॒व दे॒वते॒ अया॑तयाम्नी॒ ताभ्या॑म् ए॒वास्मा॑ इन्द्रि॒यव्ँ वी॒र्य॑म् अव॑ रुन्धे ।   
<details><summary>भट्टभास्करटीका</summary>

अयातयाम्नी । अयातयाम्न्यौ । 'अन उपधालोपिनः' इति ङीप्, 'वा छन्दसि' इति पूर्वसवर्णदीर्घत्वम् ।  
</details>

## मन्त्रः
आ॒दि॒त्यो भ॑वति ।   
इ॒यव्ँ वा अदि॑तिः +++(भवति)+++।   
अ॒स्याम् ए॒व प्रति॑-तिष्ठति ।  
<details><summary>भट्टभास्करटीका</summary>

ताभ्यामित्यादि । गतम् ॥
</details>

## मूलम्
धे॒न्वै वा ए॒तद्रेतः॑ ॥49॥
यदाज्य᳚म् ।  
अ॒न॒डुह॑स्तण्डु॒लाः ।  
मि॒थु॒नमे॒वाव॑रुन्धे ।  
## मन्त्रः
धे॒न्वै वा ए॒तद् रेतो॒ , यद् आज्य॑म् ,अन॒डुह॑स् तण्डु॒ला , मि॑थु॒नम् ए॒वाव॑रुन्धे ।  
<details><summary>भट्टभास्करटीका</summary>

6धेन्वै वा इत्यादि ॥ चरुस्तुतिः । धेन्वा विकारः आज्यम् । अनडुहो विकारः तण्डुलाः, तच्छ्रमप्रभवत्वात् । तस्माद्घृते चरुर्मिथुनलाभाय ।  
</details>

## मूलम्
घृ॒ते भ॑वति ।  
य॒ज्ञस्यालू᳚ख्षान्तत्वाय ।  
## मन्त्रः
घृ॒ते भ॑वति , य॒ज्ञस्यालू᳚ख्षान्तत्वाय ।   
<details><summary>भट्टभास्करटीका</summary>

घृते भवतीत्यादि । घृतसम्बन्धेन लूक्षान्तत्वाभावमिश्रितो [...भावः । लूक्षः रूक्षः मिश्रितो] वा तादृशोऽन्तः परित्यागो यस्य स तथोक्तः । तद्भावो मा भूदिति घृते चरुः कार्यः ॥
</details>

## मन्त्रः

च॒त्वार॑ आर्षे॒याᳶ प्राश्ञ॑न्ति ।   
<details><summary>भट्टभास्करटीका</summary>

7चत्वार इति ॥ दिशामधीना श्चत्वारः । आर्षेयाः प्राश्नन्तीति । य आत्मीयान् ऋषीन् जानन्ति त आर्षेयाः ।  
</details>

## मन्त्रः

दि॒शाम् ए॒व ज्योति॑षि जुहोति ।  
<details><summary>भट्टभास्करटीका</summary>

तैः प्राशितं दिशां ज्योतिषि दिशां सम्बन्धिन्यग्नौ हुतमेव भवति ॥
</details>

## मन्त्रः

प॒शवो॒ वा ए॒तानि॑ ह॒वीꣳषि॑ ।   
## मूलम्
ए॒ष रु॒द्रः ।  
यद॒ग्निः ॥50॥  
## मूलम्
ए॒ष रु॒द्रो यद् अ॒ग्निः ॥50॥  
<details><summary>भट्टभास्करटीका</summary>

8पशवो वा इत्यादि ॥ गतम् ।  
</details>

## मूलम्

यथ्स॒द्य ए॒तानि॑ ह॒वीꣳषि॑ नि॒र्वपे᳚त् ।  
रु॒द्राय॑ प॒शूनपि॑ दध्यात् ।  
अ॒प॒शुर्यज॑मानस्स्यात् ।  
## मन्त्रः

यथ् स॒द्य ए॒तानि॑ ह॒वीꣳषि॑ नि॒र्वपे᳚द् , रु॒द्राय॑ प॒शून् अपि॑ दध्या॒त् , अप॒शुर् यज॑मानस्  स्यात् ।   
<details><summary>भट्टभास्करटीका</summary>

सद्यः समाने एकस्मिन्नहनि यस्मिन्नाग्नेयस्तत्रैवाह्नि यदि एतानि निर्वपेत् ।  

रुद्रायेत्यादि । गतम् ।  
-  तस्मात् अश्वस्य पदे अग्निनिधानेन रुद्राय पशूनपिदध्यात् ।  
- ततः पशुहीनो यजमानः स्यात् ।  
</details>

## मूलम्
यन्नानु॑नि॒र्वपे᳚त् ।  
अन॑वरुद्धा अस्य प॒शव॑स्स्युः ।  
## मन्त्रः
यन् नानु॑-नि॒र्वपे॒त् , अन॑वरुद्धा अस्य प॒शव॑स् स्युः ।   
<details><summary>भट्टभास्करटीका</summary>

अथैतद्दोषपरिजिहीर्षया एतानि हवींषि नानुनिर्वपेत् पशवो वाऽनवरुद्धाः स्युः ।  
</details>

## मन्त्रः
द्वा॒द॒शसु॒ रात्री॒ष्व् अनु॒ निर्व॑पेत् ।   
स॒व्ँव॒थ्स॒र-प्र॑तिमा॒ वै द्वाद॑श॒ रात्र॑यः ।   

<details><summary>भट्टभास्करटीका</summary>

द्वादशस्वित्यादि । द्वादशसु रात्रीषु गतासु द्वादशमासात्मकसंवत्सरप्रतिमाः द्वादशरात्रयः । उपमानपूर्वपदप्रकृतिस्वरत्वम् ।  
</details>

## मूलम्
स॒व्ँव॒थ्स॒रेणै॒वास्मै॑ रु॒द्रꣳ श॑मयि॒त्वा ।  
प॒शूनव॑रुन्धे ।  
## मन्त्रः
स॒व्ँव॒थ्स॒रेणै॒वास्मै॑ रु॒द्रꣳ श॑मयि॒त्वा प॒शून् अव॑रुन्धे ।   
<details><summary>भट्टभास्करटीका</summary>

संवत्सरेणेति । अपवर्गे तृतीया । शाखान्तरे - 'संवत्सरे निरुप्याणि' इत्युक्तम् । तस्याप्येवमनुग्रहः कृतो भवति ।  
</details>

## मन्त्रः
यद् एक॑म् एकम् ए॒तानि॑ ह॒वीꣳषि॑ नि॒र्वपे᳚त् ॥51॥  
## मूलम्
यथा॒ त्रीण्या॒वप॑नानि पू॒रये᳚त् ।  
ता॒दृक्तत् ।  

## मन्त्रः
यथा॒ त्रीण्य् आ॒वप॑नानि पू॒रये᳚त् , ता॒दृक् तत् ।   

<details><summary>भट्टभास्करटीका</summary>

यदेकमेकमित्यादि । यद्येतानि हवींषि पृथक्तन्त्राण्येव निर्वपेत् न कश्चिदवकाश एभिः शून्यस्स्यात्, ततश्च यथा त्रीण्यावपनानि कोष्ठानि उदरैकदेशानापूरयेदशनादिभिः । ततश्च निरुच्छ्वासो म्रियेत ।  तत्तुल्यदोषमेषां पृथङ्निर्वपणं स्यात् ।  
</details>

## मन्त्रः
न प्र॒जन॑न॒म् उच्छिꣳ॑षेत् ।   

<details><summary>भट्टभास्करटीका</summary>

कथमित्याह - न प्रजननमित्यादि । न हि प्रजननावकाशमुच्छिष्यात् । विकरणव्यत्ययेन श्नमः परः शप् । ततश्च प्रजननाभावात् प्रजापशुहीनस्स्यात् ।  
</details>

## मूलम्
एक॑न्नि॒रुप्य॑ ।  
उत्त॑रे॒ सम॑स्येत् ।  
## मन्त्रः

एक॑न् नि॒रुप्योत्त॑रे॒ सम॑स्येत् ।   
<details><summary>भट्टभास्करटीका</summary>

तस्मात् एकं पवमानाय निरुप्य उत्तरे हविषी समस्येत् समानतन्त्रेण कुर्यात् ।  
</details>

## मन्त्रः
तृ॒तीय॑म् ए॒वास्मै॑ लो॒कम् उच्छिꣳ॑षति प्र॒जन॑नाय ।  

<details><summary>भट्टभास्करटीका</summary>

एवं हि तृतीयं लोकं अवकाशं प्रजननाय उच्छिनष्टि ।  
</details>

## मन्त्रः
तम् प्र॒जया॑ प॒शुभि॒र् अनु॒-प्रजा॑यते ।   
<details><summary>भट्टभास्करटीका</summary>

ततस्तं लोकमनु तेन लोकेन हेतुना प्रजया पशुभिः प्रजायते यजमानः । लक्षणेऽनोः कर्मप्रवचनीयत्वम् ।  
</details>

## मन्त्रः

अथो॑ य॒ज्ञस्यै॒वैषा ऽभिक्रा᳚न्तिः ।   
<details><summary>भट्टभास्करटीका</summary>

अथो अपिच यज्ञस्याभिक्रान्तिरेषा यदुत्तरयोः समसनं उपर्याक्रमणं अभिक्रमणम् ॥
</details>

## मन्त्रः
र॒थ॒-च॒क्रम् प्रव॑र्तयति ।   
<details><summary>भट्टभास्करटीका</summary>

8रथचक्रमिति विधिः ॥ गार्हपत्यान्वाहार्यपचनाहवनीयक्रमेण प्रवर्तयति ।  
</details>

## मूलम्
 म॒नु॒ष्य॒र॒थेनै॒व दे॑वर॒थम्प्र॒त्यव॑रोहति ॥52॥  
## मन्त्रः
म॒नु॒ष्य॒-रथे॑न+ ए॒व दे॑व-र॒थम् प्र॒त्य् अव॑रोहति ॥
<details><summary>भट्टभास्करटीका</summary>

मनुष्यरथेन अनेन चक्रेण गत्वा देवरथं प्रत्यवरुह्य तमधिष्ठाय देवीभूतो गच्छति, न पद्भ्यां व्रजति ॥
</details>

## मूलम्
ब्र॒ह्म॒वा॒दिनो॑ वदन्ति ।  
 हो॒त॒व्य॑मग्निहो॒त्राँ (३)न हो॑त॒व्या (३) मिति॑ ।  
## मन्त्रः
ब्र॒ह्म॒-वा॒दिनो॑ वदन्ति॒ - "होत॒व्य॑म् अग्नि-हो॒त्राँ (३)न हो॑त॒व्या (३)"मिति॑ ।   
<details><summary>भट्टभास्करटीका</summary>

10ब्रह्मवादिन इत्यादि ॥ पवमानहविर्भ्यः प्राग्विचार्यते । 'विचार्यमाणानाम्' इत्युभयत्र प्लुतः ।  
</details>

## मूलम्
यद्यजु॑षा जुहु॒यात् ।  
अय॑थापूर्व॒माहु॑ती जुहुयात् ।  
## मन्त्रः

यद् यजु॑षा जुहु॒याद् , अय॑था-पूर्व॒म् आहु॑ती जुहुयात् ।   
<details><summary>भट्टभास्करटीका</summary>

यदि मन्त्रेण जुहुयात् अयथापूर्वं यथानुपूर्व्यामाहुतिं न जुहुयात् । अग्नेस्संस्कारमसमाप्य मन्त्रानन्तर्गतान् [तन्त्रानन्तर्गतं] पूर्वं येऽग्निहोत्रं जुह्वति तत्प्रतिक्रियाऽ [तत्प्रक्रियाऽ] तिलङ्घनेन आहुती हुते स्याताम् ।  
</details>

## मूलम्
यन्न जु॑हु॒यात् ।  
अ॒ग्निᳶ परा॑भवेत् ।  
## मन्त्रः
यन् न जु॑हु॒याद् अ॒ग्निᳶ परा॑-भवेत् ।   
<details><summary>भट्टभास्करटीका</summary>

अथैतद्दोषो मा प्रसंजीति यदि न जुहुयात् तदा अग्निः पराभवेत् नश्येत् ।  
</details>

## मन्त्रः

तू॒ष्णीम् ए॒व हो॑त॒व्य᳚म् ।  
<details><summary>भट्टभास्करटीका</summary>

तस्मात्तूष्णीं होमेनोभयदोषनिवृत्तिः ।  
</details>

## मन्त्रः
य॒था॒-पू॒र्वम् आहु॑ती जु॒होति॑ ।   
नाग्निᳶ परा॑-भवति ।   
<details><summary>भट्टभास्करटीका</summary>

यथापूर्वमिति । न कश्चिदयथापूर्वानुष्ठानशेषः, तूष्णीं होमस्य अकृतप्रायत्वात् । यद्वा यथापूर्वं क्रमानतिक्रमेण । अयमेव क्रमः इदानीमयममन्त्रेण हूयत इति होमस्य च वृक्तत्वात् न पराभवोऽग्नेः ॥
</details>

## मन्त्रः
अ॒ग्नीधे॑ ददाति ॥53॥  
अ॒ग्नि-मु॑खान् ए॒व +ऋतून् प्री॑णाति ।   
<details><summary>भट्टभास्करटीका</summary>

11अग्नीध इत्यादि ॥ अग्निना सह आग्नेयानृतून् प्रजाता वा प्रजाः प्रीणाति । यद्वा - स्वयमग्निरेवाग्नीत् तस्मादग्नीधः पूजया अग्निमुखाः अग्निप्रधानाः सर्वे भृत्यादयः प्रजाः प्रीता भवन्ति ।  
</details>

## मूलम्
उ॒प॒बर्ह॑णन्ददाति ।  
रू॒पाणा॒मव॑रुद्ध्यै ।  
## मन्त्रः
उ॒प॒-बर्ह॑णन् ददाति , रू॒पाणा॒म् अव॑रुद्ध्यै ।   
<details><summary>भट्टभास्करटीका</summary>

उपबर्हणं सर्वसूत्रोपधानं सर्वरूपलाभाय भवति ।  
</details>

## मूलम्
अश्व॑म्ब्र॒ह्मणे᳚ ।  
इ॒न्द्रि॒यमे॒वाव॑रुन्धे ।  
## मन्त्रः
अश्व॑म् ब्र॒ह्मणे᳚ +++(दधाति)+++।  
इन्द्रि॒यम् ए॒वाव॑रुन्धे ।   
<details><summary>भट्टभास्करटीका</summary>

अश्वो ब्रह्मणे दीयमानो' वीर्यवत्त्वादिन्द्रियलाभहेतुः ।  
</details>

## मूलम्
धे॒नुꣳ होत्रे᳚ ।  
आ॒शिष॑ ए॒वाव॑रुन्धे ।  
## मन्त्रः
धे॒नुꣳ होत्रे᳚ +++(दधाति)+++।  
आ॒शिष॑ ए॒वाव॑रुन्धे ।   
<details><summary>भट्टभास्करटीका</summary>

धेनुर्होत्रे दीयमाना कामप्रदत्वादाशिषां लाभाय ।  
</details>

## मूलम्
अ॒न॒ड्वाह॑मध्व॒र्यवे᳚ ।  

वह्नि॒र्वा अ॑न॒ड्वान् ।  
वह्नि॑रध्व॒र्युः ॥54॥  
वह्नि॑नै॒व वह्नि॑ य॒ज्ञस्याव॑रुन्धे ।  

## मन्त्रः

अ॒न॒ड्वाह॑म् अध्व॒र्यवे᳚ +++(ददाति)+++।   
वह्नि॒र् वा अ॑न॒ड्वान्   , वह्नि॑र् अध्व॒र्युर् , वह्नि॑ना+ ए॒व वह्नि॑ य॒ज्ञस्याव॑रुन्धे ।   
<details><summary>भट्टभास्करटीका</summary>

अनोवहनसमर्थोऽनड्वान् अध्वर्यवे दीयमानः वहित्वाद्वोढृत्वाच्च तादृशमात्मनो वोढृ यज्ञफलं यजमानो लभते ।  
</details>

## मूलम्

मि॒थु॒नौ गावौ॑ ददाति ।  
मि॒थु॒नस्याव॑रुद्ध्यै ।  
## मन्त्रः
मि॒थु॒नौ गावौ॑ ददाति, मिथु॒नस्याव॑रुद्ध्यै ।   
<details><summary>भट्टभास्करटीका</summary>

मिथुनौ स्त्रीपुंसौ दीयमानौ गावौ मिथुनलाभाय भवतः । सङ्घथान्तराणामनन्तर्भावात् ।  
</details>

## मन्त्रः  
वासो॑ ददाति ।   
स॒र्व॒-दे॒व॒त्य॑व्ँ वै वासः॑ ।   
सर्वा॑ ए॒व दे॒वता᳚ᳶ प्रीणाति ।  

आ द्वा॑द॒शभ्यो॑ ददाति ।   

द्वाद॑श॒ मासा᳚स्सव्ँवथ्स॒रः ।  
स॒व्ँव॒थ्स॒र ए॒व प्रति॑तिष्ठति ।  

## मूलम्
काम॑मू॒र्ध्वन्देय᳚म् ।  
अप॑रिमित॒स्याव॑रुद्ध्यै ॥55॥  
## मूलम्
काम॑म् ऊ॒र्ध्वन् देय॒म् , अप॑रिमित॒स्याव॑रुद्ध्यै ॥55॥  
<details><summary>भट्टभास्करटीका</summary>

द्वादशमासात्मकस्य संवत्सरस्य लाभः ।  
द्वादशभ्य ऊर्ध्वं कामं यथेष्टं देयं ययाकयाचित्सङ्ख्यया सङ्ख्येयं देयं अपरिमितमिति यावत् । अपरिमितस्य फलस्य लाभाय भवति ॥

इति प्रथमे षष्ठोऽनुवाकः ॥  

</details>


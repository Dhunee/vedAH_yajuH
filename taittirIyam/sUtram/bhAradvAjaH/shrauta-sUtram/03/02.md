+++
title = "०२"

+++
 

तदध्वर्युरेतं मन्त्रं जपति उपहूतः पशुमानसानि इति १   
यत्राभिजानाति
उपहूतोऽयं यजमानः इति तद् यजमान एतमेव मन्त्रं जपति २
उपहूतायामिडायामवान्तरेडाँ होता प्राश्नाति वाचस्पतये त्वा हुतं
प्राश्नामि सदसस्पतये त्वा हुतं प्राश्नामि इति ३   
उपहूतामिडां
यजमानपञ्चमा ऋत्विजः प्राश्नन्ति इडे भागं जुषस्व नो
जिन्व गा जिन्वार्वतः । तस्यास्ते भक्षिवाणः स्याम सर्वात्मानः सर्वगणाः
इति ४   
प्राश्य तूष्णीमास्त आ मार्जनात् ५   
अन्तर्वेदि पवित्रवति
मार्जयन्ते मनो ज्योतिर्जुषताम् इति ६   
आग्नेयं पुरोडाशं
प्राञ्चं विरुज्य प्राशित्रहरणमादाय प्राशित्रमवद्यति
अज्यायो यवमात्रादाव्याधात् कृत्यतामिदम् । मा रूरुपाम
यज्ञस्य शुद्धँ स्विष्टमिदँ हविः इति ७   
एवमुत्तरेषामविरुज्य ८
अङ्गुष्ठेनोपमध्यमया चाङ्गुल्या यवमात्रं पिप्पलमात्रं वा संवृत्य
प्राशित्रहरणे निधायाभिघार्य वेदेनोपयम्याग्रेणाहवनीयं
ब्रह्मणे परिहरति ९   
अग्रेण ध्रुवां यजमानभागं निधाय १०   
२

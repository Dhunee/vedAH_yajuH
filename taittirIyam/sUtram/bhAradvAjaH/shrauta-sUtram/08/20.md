+++
title = "२०"

+++
 

असमवदाय प्रचरणमेके समामनन्ति १  
ततः सम्प्रेष्यति अग्नये कव्यवाहनाय
स्विष्टकृतेऽनु स्वधा इति २  
जुह्वामुपस्तीर्य सर्वेषाँ
हविषां दक्षिणार्धात् सकृत्सकृच्चतुरवदानस्यावद्यति द्विर्द्विः
पञ्चावदानस्य ३  
अभिघार्योदङ्ङत्या-क्रम्य आ स्वधा इत्याश्रावयति ।
अस्तु स्वधा इति प्रत्याश्रावयति ४  
अग्निं कव्यवाहनँ स्विष्टकृतँ
स्वधा इति सम्प्रेष्यति ५  
ये स्वधामहे इत्यागूर्भवति ६  
स्वधा नमः
इति वषट्करोति ७  
मन्थस्याग्र इडामवदायेतरयोरवद्यति ।
मन्थमिडामवद्यतीत्येकेषाम् ८
उपहूतामिडामवघ्रेण भक्षयन्ति
होताग्रेऽथा-ध्वर्युरथ
ब्रह्माथाग्नीध्रोऽथ यजमानः ९  
उदकुम्भमादाय
प्रसव्यमग्निं त्रिः परि-षिञ्चन् पर्येति शुन्धन्तां पितरः इति ।
त्रिरपरिषिञ्चन् प्रतिपर्येति अया विष्ठा जनयन् कर्वराणि
इति १०  
हविःशेषान् सम्प्रयुत्य त्रीन् पिण्डान् कृत्वा तिसृषु स्रक्तिषु
निदधाति पश्चार्ध्यायां दक्षिणार्ध्यायां पूर्वार्ध्यायाम् ११  
एतद्वा
विपरीतम् १२  
एतत् ते तत ये च त्वामनु इत्येतैर्मन्त्रैर्यथा
पिण्डपितृयज्ञे १३  
२०

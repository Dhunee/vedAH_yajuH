+++
title = "१०"

+++

अथ दशमहेतुनिरूपणम् 

अथास्य श्रीवैखानसूत्रस्य श्रीमन्नारायणैकपरत्वाद् तत्सूत्रानुष्ठानवतामेव भगवत्प्रियतमत्वमुपपद्यतैति प्रतिपादनाय ‘भगवत्प्रियतमत्वोपपत्ते’ रिति दशमहेतुर्निरूप्यते –

छन्दोगब्राह्मणे – ‘वैखानसा वा ऋषय इन्द्रस्य प्रिया आसन्’ इति । अत्र इन्द्रशब्दः परमात्मपर इति पूर्वमेवोक्तम् ।

वाराहे – 
अश्वत्थः कपिला गावः तुलसी विखनास्तथा ।
चत्वारो मत्प्रिया राजन्! तेषां वैखानसो वरः ॥ इति

यत्र वैखानसा विप्रा यत्र सन्ति गवां गणाः ।
यत्र बिल्वाः पलाशाश्च तत्र सन्निहितो हरिः ॥ इति

कौर्मे-
मच्चिता मद्गतप्राणा मयि सङ्गतमानसाः ।
अनन्यशरणा राजन् तस्माद्वैखानसा वराः ॥ इति

पाञ्चरात्रे पौष्करे-
विप्रा वैखानसाख्या ये ते भक्तास्तत्त्वमुच्यते ।
एकान्तिनः सुसत्वस्था देहान्तं नान्ययाजिनः ॥

कर्तव्यमिति देवेशं संयजन्ते फलं विना ।
प्राप्नुवन्ति च देहान्ते वासुदेवत्वमब्जज ॥ इति

बृहन्नारादीये –
देवार्चनपरा ये च ये च तत्साधका नराः ।
पूजां दृष्ट्वानुमेदन्ते ते वै भागवतोत्तमाः ॥ 

यस्तु भोगतया विष्णोः सत्कृत्यं कुरुते सदा ।
स भवेत्परमैकान्ती महाभागवतोत्तमः ॥ 

य ऐकान्त्यगता विष्णौ भगवत्यात्मभावने ।
ते वैष्णवा भागवतास्सन्त इत्यपि कीर्तिताः ॥ 

मन्मानसाश्च मद्भक्ता मम पूजासु लोलुपाः ।
मत्कथाश्रवणे सक्तास्ते वै भागवताः स्मृताः ॥ इति

येऽर्चयन्ति नरा भक्त्या नारायणमनामयम् ।
तानर्चयन्ति विबुधा ब्रह्माद्या देवतागणाः ॥

मयि भक्तिपरो यस्तु मद्याजी मत्परायणः ।
मद्ध्यानी स्वकुलं सर्वं नयत्यच्युतरूपताम् ॥ 

येऽर्चयन्ति सदा विष्णुं न ते प्राकृतमानुषाः ।
विष्णुलोकात्समुत्पन्नास्ते देवा नात्र संशयः ॥ 

नाविष्णुर्जायते विष्णुर्ना विष्णुर्विष्णुमर्चयेत् ।
रूपद्वयं हरेः प्रोक्तं बिम्बमर्चक एव च ॥

बिम्बेत्वावाहनादूर्ध्वं सदा सन्निहितोऽर्चके ।
अर्चकस्तु प्रसन्नात्मा हरिरेव न संशयः ॥ 

कलिः कृतयुगस्तेषां क्लेशाश्चैव सुखावहाः ।
येषां शरीरमनिशं हरिशुश्रूषणे रतम् ॥ इति

भागवते –
सा वागनन्तरस्य गुणाण् गृणीते करौ च तत्कर्मकरौ मनश्च ।
स्मरेवसन्तं स्थिरजङ्गमेषु श्रुणोति तत्पुण्यकथास्स कर्णः ॥ 

शिरश्च तस्यांघ्रिषु नम्रमाणं तमेव यः पश्यति तद्धि चक्षुः ।
अङ्गानि विष्णोरथ तज्जनानां पादोदकं यानि वहन्ति नित्यम् ॥

हृदि रूपं मुखे नाम नैवेद्यमुदरे हरेः ।
पादोदकञ्च निर्माल्यं यस्य मूर्ध्नि स वैष्णवः ॥ इति 

श्रुतिरपि – तदस्य प्रियमभिपाथो अश्याम् नरो यत्र देवयवो मदन्ति उरुक्रमस्य स हि बह्दुरित्था विष्णोः पदे परमे मध्व उत्सः इति । अस्यार्थः-विष्णोः प्रियं तत्पाथः निवेदितमन्नादिकम् अभ्यश्याम् । देवयवो नराः देवाराधकाः यत्र मदन्ति यस्मिन् निवेदिततीर्थप्रसादादिके स्वीकृते मदन्ति हृष्टा भवन्ति । यद्वा ब्रह्मादीनपि न गणयन्ति । इत्था इत्थं प्रतिदिनं वर्तमानः उरुक्रमस्य विष्णोर्बन्धुः जात्येकवचनम् । स एवातीवाभिमतः परमे सर्वोत्कृष्टे मध्वे मधुवत् भोग्यतमे विष्णोः पदे उत्स उत्सुकः । यद्वा उत्कृष्टः ॥ 

श्रुत्यन्तरे –
विष्णुनाशितमश्नन्ति विष्णुना पीतं पिबन्ति विष्णुना घ्रातं जिघ्रन्ति विष्णुना रसितं रसयन्ति तस्माद्विद्वाँ सो विष्णूपहृतं भक्षयेयुः इति । 

भागवते –
त्वयोपभुक्तस्रग्गन्धवासोऽलङ्कारचर्चिताः ।
उच्छिष्टभोजिनो दासास्तव मायां तरेमहि ॥ इति

हारीतः –
कृपादत्तं हस्तगतं विष्णुभुक्तोझ्जितन्तु यत् ।
उपवासछलान्नात्ति तेन भुक्तं सुरोपमम् ॥ इति

भृगुः –
हविः कृत्वा चतुर्भागमूर्ध्वभागौ निवेदयेत् ।
अधस्तादेकभागेन होम बलिमथाचरेत् ॥

यदंशं पात्रसंशिष्टं पूजकायैव निर्मितम् ।
अग्निकार्यावशिष्टञ्च बलिशिष्टञ्च यद्धविः ।
सर्वं तत्पूजकायैव प्रोक्तमेवं मनीषिभिः ॥ इति

यज्ञाधिकरे भृगुः –
आत्मनश्च चतुर्थाशं वैश्वदेवार्थमर्चकः ।
आदाय वैश्वदेवान्ते शिष्टान्नं भोजयेत्पुनः ॥

बलिशेषं होमशेषं वैश्वदेवे विशेषतः ।
गृह्णीयाद्वैश्वदेवार्थं भोजनार्थञ्च ऋत्विजः ॥ इति 

काश्यपः –
सर्वहविःपात्रेषु शिष्टमन्नं सर्वं भगवन्निवेदितमपूपादिकञ्च पूजका गृह्णीयुः। यथा गुरोरुच्छिष्टं पुत्रशिष्यभृत्यानां भोज्यं, तथा सर्वस्य रक्षितुः सौम्यमूर्तेः सर्वव्यापिनो विष्णोः जगद्गुरोर्निवेदितम—विश्वं चतुर्वर्णानां भक्तिमतां सर्वेषां भोज्यम्, अभक्तिमतामभोज्यम् । इति 

श्रीपाञ्चरात्रे ईश्वरसंहितायाम् – समाराधनाध्याये _ 
स्कन्दः –
त्वया निषेध आख्यातो मन्त्रदत्तस्य वस्तुनः 
सर्वस्य पत्रपुष्पान्नपूर्वस्य परमेश्वर ॥ 

तस्येदानीं प्रदानञ्च प्राशनञ्च प्रशंससि ।
किमेतदत्र मे जाटस्संशयः परमेश्वर ॥ 

ईश्वरः –
प्रदान प्राशनं पुत्र उपभोग्यत्वमेव च ।
शैवे पाशुपते दृष्टमचिरादेव पापकृत् ॥

तत्पुनर्वैष्णवे मार्गे वर्तते व्यत्ययेन तु ।
अनन्तफलदं दानात् प्राशनात् कोष्ठशुद्धिकृत् ॥ इति

तत्रैव-देवताचने –
कर्षं नयति पापानि पुण्यवृद्धिं करोति च ।
दानैर्धर्मैः तथा पुण्यैस्तापोर्भिश्च न तत्फलम् ॥

भगवद्भक्तिपूतानां यत्फलं प्रापणादनात् ॥ इति

अन्यत्र –
सत्सङ्गदेवार्चनसत्कथासु परोपदेशे च रतो मनुष्यः ।
स याति विष्णोः परमं पदं यद्देहावसानेऽच्युततुल्यतेजाः ॥ इति

अन्यत्र –
नारायणैकनिष्ठा ये सात्त्विकास्तान् निबोधत ।
पुरुषा राजसाश्चैव नानादैवतयाजिनः ॥ 

बाह्या निर्देवताश्चैव तामसाः परिकीर्तिताः ।
रजस्तमोऽभिभूतानां न तु मोक्षः कथञ्चन ॥ इति 

पुराणान्तरे –
यत्रैव पूज्यते विष्णुर्विधिना प्रयतैर्नरैः ।
न तत्र ह्याधिदौर्गत्यव्याधिचौरादेकं भयम् ॥ इति 

किञ्च –
नित्यमुक्तोपभोग्यत्वात्परव्यूहात्मनो हरेः ।
तत्कालसन्निकृष्टैकलक्ष्यत्वाद्विभवात्मनः ॥

विशुद्धैर्योगसंसिद्धैश्चिन्त्यत्वादन्तरात्मनः ।
अर्चामन्येव सर्वेषामधिकारो निरङ्कुशः ॥ 

अर्चावतारविषये ममाप्युद्देशतस्तथा ।
उक्ता गुणा न शक्यन्ते वक्तुं वर्षशतैरपि ॥ 

एवं पञ्चप्रकारोऽहमात्मनां पततामघः
पुर्वस्मादपि पूर्वस्मात् ज्यायांश्चैवोत्तरोत्तरः ॥

सौलभ्यतं जगत्स्वामी सुलभोह्युत्तरोत्तरः ॥

इति प्रतिपादितरित्या भगवतः परत्वदिषु सौलभ्याभावात् अखिललोकसमु-ज्जीवनार्थमर्चावतारः । तदेकपरत्वाद्वैखानसाः तत्प्रियतमाः । एतदृशनारायणैक- परत्वाभावाद्बोधायनस्य आपस्तम्बादीनाञ न कथञ्चदपि परमिकान्तित्वं भगवत्प्रियतमत्वञ्च सम्भवति ।

एवं च वैखानसानामेव परमैकान्तित्वं भागवत्प्रियतमत्वञ्चोपपद्यते इति सर्वं समञ्जसमिति दशमो हेतुर्निरूपितः । 

इति दशमहेतुनिरूपणम् ।

इति श्रीरमणवेङ्कटाचलेश्वरपादारविन्दसपर्यानिरतस्य सर्वतन्त्रस्वतन्त्रस्य
श्रीनिवासमखिवेदान्तदेशिकस्य कृतिषु श्रीवैखानससूत्र-
तात्पर्यचिन्तामणौ दशविवहेतुनिरूपणम्
उपोद्धातभागः समाप्त । 

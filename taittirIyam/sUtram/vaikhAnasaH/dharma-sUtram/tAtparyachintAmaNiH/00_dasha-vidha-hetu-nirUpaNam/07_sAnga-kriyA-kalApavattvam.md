+++
title = "०७ साङ्ग-क्रिया-कलापवत्त्वम्"

+++
सप्तम-हेतु-निरूपणम्
    
अथ श्रीवैखानससूत्रस्य इतरसूत्रापेक्षाभावात् स्वातन्त्र्यम् अस्तीति ज्ञापयितुं साङ्गक्रियाकलापवत्त्वाद् इति सप्तमो हेतुर् निरूप्यते। तथा हि- अत्रसूत्रे अष्टादशसंस्काराः शारीराः प्रसिद्धास् साङ्गाः एव प्रतिपादिताः।  
ननु - अङ्कुरार्पणशताभिषेकाग्निद्वयसंसर्गपुत्रपरिग्रहब्रह्ममेधवृषोत्सर्जनादिप्रतिपादनाभवात् साङ्गक्रियाकलापवत्त्वं नास्तीति चेत् - तद् असत्। इयं शङ्का श्रीवैखानससूत्रस्वरूपानभिज्ञत्वकृता। इदं सूत्रम् एकादशप्रश्नात्मकम्। अत्र न प्रतिपादितानीति उक्तिः, अतिरिक्तत्वेन गृह्यपरिशिष्टसद्भावाज्ञानात्। गृह्यपरिशिष्टसद्भावः कथम् अवगम्यते इति चेत् - उच्यते।  
"अथाङ्कुरार्पणविधिं व्याख्यास्यामः" इत्य् आरभ्य खण्डद्वयेनाङ्कुरार्पणम् उक्तम्।  
"सायं स्थण्डिले सहस्रं पिष्टेन सोमरूपाणि करोती"त्य् अत्र विशेषेण स्थण्डिलादिप्रतिपादनम्।  
"शताभिषेकं पूर्वाह्णे पुण्याहं द्विजभोजनम् ॥[^७४१]" इत्य् आरभ्य [गृह्यपरिशिष्टस्]  
"सायं गोमयसंलिप्ते स्थण्डिले प्राग् अनुन्नते ।  
प्राचीरेखा द्विपञ्चाशत् सङ्ख्यया तत्र संलिखेत् ॥ [गृह्यपरिशिष्टस्।]  
उदीचीश् च तथा रेखा द्वत्रिंशत्सङ्ख्यया[^७४२] लिखेत्[^७४३] ॥" [गृह्यपरिशिष्टस्]  
इत्यादिना शताभिषेकप्रयोगश् च उक्तः।  
तथा "धौतवस्त्रधारिणौ स्याताम्" इत्य् आरभ्य [गृह्यपरिशिष्टस्]  
"दीपाद्यलङ्कृते गेहे व्रीहीन् आस्तीर्य तत्र वै ।  
चर्माभावे कटं वापि तद् ऊर्ध्वे वस्त्रम् आस्तरेद्[^७४४] ॥" इति [गृह्यपरिशिष्टस्]  
"शेषहोमे ऽन्तहोमान्ते आसीनौ तत्र चर्मणि[^७४५] ।  
विसृजामि व्रतञ् चेति तद्व्रतं चर्म सन्त्यजेत् ॥"[^७४६] [गृह्यपरिशिष्टस्]  
इत्यादिना अग्निद्वयसंसर्गप्रकारश् च प्रतिपादितः।  
    

[^७४१]: दिएसेर् हल्ब्वेर्स् इस्त् अल्स् "गृह्य" एबेन्फ़ल्ल्स् ज़ितिएर्त् इन् त्प्च् ४९१।४।  
[^७४२]: "गृह्य" इन् त्प्च्- द्वाविंशत्सङ्ख्यया।  
[^७४३]: दिएसे द्रेइ हल्ब्वेर्से सिन्द् औछ् अल्स् "गृह्य" इन् त्प्च् ४९४।१३-१५ ज़ितिएर्त्।  
[^७४४]: दिएसेर् वेर्स् इस्त् औछ् अल्स् "गृह्य" इन् त्प्च् ३६५।३-४ ज़ितिएर्त्।  
[^७४५]: "गृह्य" इन् त्प्च्- शेषहोमे तु होमान्ते आसीनौ तत्र चर्मणि।  
[^७४६]: दिएसेर् वेर्स् इस्त् अल्स् "गृह्य" औछ् इन् त्प्च् ४०१।१९-२० ज़ितिएर्त्।   


पुत्रपरिग्रहप्रकारश् च  
"त्यागविक्रयदानेषु प्रोक्तेष्व् अपि ततस् स्मृतौ ।[^७४७]  
एकं न दद्यान् नो गृह्यात् न स्त्री भर्त्रननुज्ञया ॥"[^७४८] इत्यादिना [गृह्यपरिशिष्टस्]  
ब्रह्ममेधविधिस् तु  
"संस्कारो ब्रह्मनिष्ठानां सदाचारवताम् अपि ।  
ब्रह्ममेधो ऽतिफलदो न सर्वेषां द्विजन्मनाम् ॥"[^७४९] इत्यादिना [गृह्यपरिशिष्टस्]  
वृषोत्सर्गविधिस् तु  
"वृषोत्सर्गविधिं वक्ष्ये येन प्रेतत्वमोचनम् ।  
स्नात्वाथ वास्तुहोमान्ते प्रेतत्वस्य विमुक्तये ॥[^७५०]" इत्यादिभिः [गृह्यपरिशिष्टस्]  
एवं अत्रानुक्तानि सर्वाणि गृह्यपरिशिष्टे प्रोक्तानि इति वेदितव्यम्।  
बोधायनादिभिर् अप्य् एते साङ्गा एव प्रतिपादिता इति चेत् - न। "सति कुड्ये चिक्रकर्मे" ति न्यायेन प्रधानकर्माणि प्रतिपादितानि चेत् अङ्गविचारः कर्तव्यः। सन्ध्योपासने अर्घ्यप्रदानादिकम् अनुक्तम्। वानप्रस्थाश्रमस्वीकरणादिकम् अपि न प्रतिपादितम्। वानप्रस्थाश्रमस्वीकरणास्वीकरणारण्याहरणपात्रलक्षणादिषु वैखानससूत्रापेक्षा अस्त्य् एव। देवताप्रतिष्ठादिकम् उक्तं लक्षणम् अनुक्तम्।  
आपस्तम्बादिभिः सन्ध्योपासनाङ्कुरप्रतिसरदेवताराधनयज्ञोपवीतधारणादिकम् अप्य् अनुक्तम्। आपस्तम्बादीनाम् अन्योन्यापेक्षा प्रसिद्धा। अन्योन्यापेक्षा नाम अस्वातन्त्र्यम् अङ्गहीनवत्।  
मनु- "यद् यत् परवशं कर्म तत् तद् यत्नेन वर्जयेत् ॥ [मनुध्श् ४।१५९च्द्]  
सर्वं परवशं दुःखं सर्वम् आत्मवशं सुखम् ।  
एतद् विद्यात् समासेन लक्षणं सुखदुःखयोः ॥" [मनुध्श् ४।१६०]  
अनेन अनन्तस्थिरफलप्राप्तिर् दर्शिता। अतः सूत्रान्तरनैरपेक्ष्यात् सर्वसूत्रोत्तमत्वं स्वातन्त्र्यञ् च घटत इति निरूपितस् सप्तमो हेतुः।  
इति सप्तम-हेतु-निरूपणम्  
    

[^७४७]: "गृह्य" इन् त्प्च्- त्यागविक्रियदानेषु युक्तौ स्वपितरौ स्मृतौ।  
[^७४८]: दिएसेर् वेर्स् इस्त् औछ् अल्स् "गृह्य" इन् त्प्च् ८८७।१-२ ज़ितिएर्त्।  
[^७४९]: दिएसेर् वेर्स् इस्त् औछ् ज़ितिएर्त् अल्स् "गृह्य" इन् त्प्च् ७४७।१८-१९।  
[^७५०]: दिएसेर् वेर्स् इस्त् औछ् ज़ितिएर्त् अल्स् "गृह्य" इन् त्प्च् ८१८।२०-२१।   


+++
title = "०२ प्रविश्यहोमारम्भः"

+++

अथ प्रविश्यहोमारम्भः

‘संकाशयामि' इत्येतया स्वगृहं पत्न्याः सन्दर्शयेत् । ‘आवामगन्' इति द्वाभ्यां दक्षिणवामयोः क्रमेण वाहौ विमुच्य  
गृहं प्रविश्य  
'शर्म वर्मेदम्' इत्येतया अगारस्य मध्ये लोहितमानडुहं चर्म प्राक्छिर उत्तरलोमास्तीर्य दक्षिणपादनिधानपूर्वकं पत्नीं गृहं प्रवेशयेत् । गृहान् भद्रानिति तां वाचयेत् । उभावपि पादेन देहलीं न स्पृशेताम् । गृह उत्तरपूर्वदेशे प्रविश्यहोमं करिष्ये इति सङ्कल्प्य अग्निप्रतिष्ठाद्याज्यभागान्ते पत्न्यान्वारब्धः ‘आगन् गोष्ठ'मिति त्रयोदशभिः प्रतिमन्त्रं हुत्वा जयाद्यग्न्युपस्थानान्तं कृत्वा पूर्वास्तृते चर्मणि ‘इह गाव' इत्येतया उपविशेताम् । सर्वत्रोपवेशने दक्षिणतः पत्नी उत्तरतो वरः । अथ यस्याः पुत्रा एव जायन्ते जातास्सर्वेपि जीवन्ति तस्याः पुत्रं ‘सोमेनादित्याः’ इत्येतया पत्न्यङ्के निवेश्य तस्मै 'प्रस्वस्थ' इति कदल्यादिफलानि दत्वा ‘इह प्रियम्' इत्येते जपित्वा उभौ वाचं यच्छतः आनक्षत्रोदयात् - उदितेषु नक्षत्रेषु प्राचीमुदीचीं वा दिशं गत्वा 'ध्रुवक्षितिः ध्रुवयोनि'रिति ध्रुवं, ‘सप्तर्षयः प्रथमाम्’ इत्यरुन्धतीं च क्रमेण दर्शयित्वा तया सहोपविशेत् ॥

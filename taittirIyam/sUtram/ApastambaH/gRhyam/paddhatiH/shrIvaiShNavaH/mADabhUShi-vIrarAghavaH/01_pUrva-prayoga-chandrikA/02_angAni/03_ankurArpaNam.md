+++
title = "०३ अङ्कुरार्पणम्"

+++

अथाङ्कुरार्पणम्

सौरे चान्द्रे वा यस्मिन् मासि उत्सवात्पूर्वम् अयुग्मेऽहनि कुर्यात् । उद्वाहे तु रात्रौ तैजसीः मृण्मयीर्वा पञ्चपालिकाः सम्भृत्य तासां मूले दूर्वाश्वत्थशिरीषबिल्वपत्राणि बद्ध्वा श्वेतसूत्रेणावेष्ट्य शुद्धाभिः मृद्भिरापूर्य शुचौ देशे गोमयोपलिप्ते निधाय अमुकगोत्रस्य अमुकशर्मणः कुमारस्य अमुककर्माङ्गम् अङ्कुरार्पणकर्म करिष्यामि इति सङ्कल्प्य तदङ्गं पुण्याहं सङ्कल्प्य

[[4]]

पुण्याहं वाचयित्वा तेन जलेन कूर्चेन व्याहृतिभिः पालिकाः प्रोक्ष्य मध्यमायां पालिकायाम् 'ओं भूः ब्रह्माणमावाहयामि, ओं भुवः प्रजापतिमावाहयामि, ओं सुवः हिरण्यगर्भमावाहयामि, ओं भूर्भुवस्सुवः चतुर्मुखमावाहयामि' इत्यावाह्य । एवमेव प्राच्याम् इन्द्रं, वज्रिणं, शचीपतिं, शतक्रतुम्, एवमेव दक्षिणस्यां यमं, वैवश्वतं, धर्मराजं, पितृपतिम्, एवं प्रतीच्यां वरुणं, प्रचेतसं, सुरूपिणम्, अपां पतिम्, एवमेवोत्तरस्यां सोमम्, इन्दुं, निशाकरम्, ओषधीशं च आवाह्य ब्रह्मादीनां क्रमेण आसनार्घ्यपाद्याचमनीयानि दत्वा ‘आपोहिष्ठामयोभुवः' इति तिसृभिः, 'हिरण्यवर्णाश्शुचयः पावका' इति चतसृभिः, ‘पवमानस्सुवर्जनः' इत्येतेन अनुवाकेन स्नापयित्वा आचमनवस्त्रोत्तरीयाचमनयज्ञोपवीताचमनगन्धपुष्पधूपदीपाचमननैवेद्यताम्बूलादीनि दत्वा उत्थाय -

दिशां पतीन् नमस्यामि सर्वकामफलप्रदान् ।  
कुर्वन्तु सफलं कर्म कुर्वन्तु सततं शुभम् ॥ 

इति ब्रह्मादीन् उपस्थाप्य, व्रीहियवमुद्गतिलमाषसर्षपान् पात्रे संसृज्य क्षीरेण प्रक्षाल्य, 'या जाता' इत्यनुवाकेन अभिमन्त्र्य 'ब्रह्मजज्ञानं' 'पिता विराजाम्' इति द्वाभ्यां मध्यपालिकायां, 'यत इन्द्र' 'स्वस्तिदा' इति द्वाभ्यां प्राच्यां, 'योऽस्य कौष्ठ्य' 'यमङ्गाय' इति द्वाभ्यां दक्षिणस्याम्, ‘इमं मे वरुण' 'तत्त्वा यामि' इति प्रतीच्यां, 'सोमो धेनुम्' 'आप्यायस्व' इति द्वाभ्याम् उत्तरस्यां व्रीह्यादीन् उप्त्वा शुद्धाभिः मृद्भिः प्रच्छाद्य पञ्चगव्येन सिक्त्वा प्रणवेनाभिमन्त्र्य सुरक्षितं कृत्वा प्रतिदिनं सम्पूज्य समाप्ते कर्मणि सप्रणवव्याहृतिभिः तैरेव नामभिः देवता उद्वासयेत् ।

॥ इति प्रयोगचन्द्रिकायां तृतीयः खण्डः ॥

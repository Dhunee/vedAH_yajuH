+++
title = "०५ नडादूर्-श्रीनिधि--श्री-निवास-राघवः"
+++



॥ श्रीः ॥

॥ श्रीमते वात्स्यवरददेशिकाय नमः ॥

श्री-वात्स्य-वरद-देशिकानां (नडादूर् अम्मल्) आस्थानम् (रेजि.)

प्रधान-धर्म-कर्ता -  
वे श्री-निवास-राघवाचार्यः  
[विल्लूर् नहादूर्-आशु-कवि-सार्वभौमः  
श्री-निधिः शिरो-मणिः  
भारत-राष्ट्र-पति-पुरस्-कृत-पण्डितः]

वहुडूर्  
१५/७/१९९६


॥ श्रीमते वात्स्य-वेङ्कट-शेषार्य--महा-देशिकाय नमः ॥

श्री-रङ्ग-नाथ-कृतिना नत-पाद-पद्मौ  
श्री-वीर-राघव-सता तद्-अनुक्रमेण ।  
श्री-वास-देशिक-विदा वडुवूर्-स्थलस्थौ  
श्री-राम--देशिक-वरौ लसतः प्रसन्नौ ॥

## १. अवतारिका

लक्ष्मी-पतेः आनन्दमयस्याराधनं हि  
पुंसवन-सीमन्तोन्नयनादि यथा-कालं यथा-सूत्रम् अनुष्ठितं सत्  
परमां काष्टाम् ऋच्छतीति  
परमात्म-विदां प्रपदन-पराणां मतम् इत्य् अवगम्यते ।  
तथा च  
तत् तस्यैव प्रीतये, तत्-समाराधन-बुद्ध्या  
अवश्यम् अनुष्ठेयम् एवेति  
श्री-भाष्य--कार--प्रिय-भागिनेय-पौत्रैः श्री-श्रुत-प्रकाशिका-प्रसूति-भूमि-भूतैः  
श्री-नडादूर-अम्माल् इति प्रसिद्धैः  
श्री-वात्स्य--वर-द--गुरुभिः प्रपन्न-पारिजाताख्य-प्रबन्धे, 

> नैमित्तिकं चाग्रयणं  
सीमन्तोन्नयनादिकम् ।  
अग्न्य्-आधानादिकं कार्यम्  
अधिकारे सति द्विजैः ॥  
(विहित-व्यवस्थान-पद्धतौ)

[[xiii]]

इति सुष्ठु विशदम् उपपादितम् ।  
तथा च प्रपन्नैर् अपि सर्वैः  
संस्कार-कर्मानुष्ठानं  
यथा-कालं यथा-सूत्रं यावच्-छक्ति अनुष्ठेयम् इत्य् अत्र  
न कोऽपि संशयः ।  
ततश् च तत्-परस्य ग्रन्थस्य  
प्रपन्नानां विशिष्य उपजीव्यत्वम् अस्तीति  
सम्प्रति घन-पाठि--भाष्य-मणि--श्री-निवास--देशिकाचार्य-कृतिः  
अत्यन्तम् अपेक्षिता ॥

## २. अस्याः कृतेः इतर-व्यावृत्तत्वम्

कृतिश् चेयम्  
इतः पूर्वं प्रकाशिताभ्य एतद्-विषयकृतिभ्यो व्यावृत्ता विजयते ।  
वेद-रक्षणाय प्रवृत्तस्य परम-पुरुषस्य कृपया  
प्रतिवेदं संहिता-भागस्य पद-पाठः प्राप्त-प्रचारो वर्तते ।  
यास्केन महर्षिणा  
ऋषयो मन्त्र-दर्शिनः यथा-संहितम् एव मन्त्रान् दृष्टवन्तः  
इति निर्णयः कृतः ।  
तथाऽपि परम-पुरुषेणैव  
परया कृपया  
पाश्चात्यैः वेदमन्त्रस्य यथेष्टं पद-च्छेद-करणतः अपार्थ-वर्णन-प्रयत्नो मा भूद्  
इति पदपाठः प्रचारम् आनीतः ।  

शुक्ल-यजुर्-वेदे ईशा-वास्योपनिषद्  
इति प्रसिद्धो भागः  
संहितान्तर्गत एव वर्तत इति  
तस्या एव उपनिषदः पद-पाठोऽस्ति ।  
तत्र उपक्रमे ईशावास्यम् इति श्रूयते ।  
तत्रत्यः पद-पाठः ईशा, वास्यम् इति ।  
तद् इदम् अवलम्ब्य  
मर्यादा-पूजकैः शङ्कर-भगवत्पादैः  
"ईशा" इति ईट्-शब्दस्य तृतीया इत्य् अभाषि ।  
तथाऽपि अनधीत-पद-पाठैः अभिनिवेश-वशीकृतैः कैश्चित्  
ईशा-वास्यम् इति एकं पदम् इति वर्णनं कृत्वा  
स्वाभीष्ट-देवता-विशेष-परतया श्रुतेर् अर्थवर्णनं चिकीर्षितम् ।+++(5)+++  
तत्र श्री-देशिक-चरणैः स्वकीये ईशावास्योपनिषद्-भाष्ये 

> अलम् अन्य-रूढि-प्रसङ्ग-रहित--  
> +अ-समस्त-पदाध्यययनानभिज्ञ--+  
> अ-श्रोत्रिय-चोद्योपालम्भेन 

इति तेषां निग्रह-स्थानं प्रादर्शि ।  

कृष्ण-यजुर्-वेदिभिस् तु  
विशिष्य प्रयोगे  
बहवो मन्त्राः संहितानन्तर्गताः पद-पाठ-वैदेशिका उपयुज्यन्ते ।  
समग्रोऽप्य् एकाग्नि-काण्डः पद-पाठ-दवीयान्+++(=दूरस्थः)+++ ।+++(5)+++  
अद्यतन-यजमानस्य प्रायशः स्वाध्यायः, अध्ययन-संस्कार-रहितः ।  
तस्मात् याजकेन पुरोहितेन  
यजमानस्य स्वाध्यायस्य  
अध्ययन-संस्कारः प्रयोगि-रीतिश् च  
युगपत् तन्त्रेण कार्ये भवतः ।+++(5)+++  
ततश् च  
पुरोहितेन पद-च्छेदः  
बहूनां पद-पाठ-रहितानां मन्त्राणां  
कार्यो भवति, उपदेशाय ।+++(5)+++  

[[xiv]]

तत्र पद-पाठान्तं वेदम् अधीतवतोऽपि पुरोहितस्य  
संहिता-भागतो बहिर् विद्यमानेषु मन्त्रेषु  
पद-च्छेदे द्वा-परो+++(=संशयो)+++ महानायाति ।+++(5)+++  
का कथा स्तोकम् अधीतवतां वेदे? ।  
 
प्रयोग-काले  
तत्र तत्र ईदृश--द्वा-परतः  
सदसि कलिर् अपि जायमानो दृश्यते ।  
यथा उपरिष्टात् तन्त्रे प्रायश्चित्त-मन्त्रे  
“यत्पाकत्रा मनसा...' इति मन्त्रे  
"यत्पाकत्रा" इति वा, उत "यत्पाकत्राः" इति वा पदच्छेद  
इति संशयः विदुषाम् अपि सन्धि-ज्ञानवतां पद-पाठाभावात्  
“यत्पाकत्राः" इति केचन,  
“यत्पाकत्रा” इति केचन च  
स्वेच्छानुगुणं पद-च्छेदं कुर्वते ।  
आस्ताम् इयं संधि-ज्ञानिनस् सन्देह-कथा ।  
कस्मिंश्चिद् विवाहे  
“मा त्वं, विकेश्युरः, आवधिष्ठाः” इति मन्त्रे  
“आ वधिष्ठाः" इत्यत्र “आव धिष्ठाः"  
इति कश्चित् पुरोहितः यजमानं वाचयन्  
मयाऽपि सेवितः ।+++(4)+++  
+++("खजा॑पो॒ ऽजोप॑काशिनीः")+++ फली-करण-होम-मन्त्रे "खजापः, जोपकाशिनीः" इति पदच्छेदं कुर्वन्तोऽपि पुरोहिता वर्तन्ते ।  
सत्यम्, उदाहृत-स्थले घन-पाठ्य् अपि पुरोहितः अनधीतभाष्यः स्खलेद् एव ।  
इमे च मन्त्राः  
अ-लब्धाध्यययन-संस्कारं स्वाध्यायं वहद्भिर् अपि उपयुज्यन्त  
इति एतेषाम् एव मन्त्राणां पदच्-छेद-प्रदर्शनं  
यथा-भाष्यं यथा-स्वरं कृत्वा  
काञ्चन कृतिं निर्माय  
तस्याः प्रकाशनं को वा कुर्याद्  
इति सापेक्ष आसीत् श्रद्धालु-लोकः ।+++(5)+++  
सा चापेक्षा अनयैव कृत्या पूर्यत  
इति अस्याः कृतेः व्यावृत्तत्वं महत् ॥

## ३. अस्यां कृतौ विमृष्टाः केचन सूक्ष्मविषयाः

ईदृश-महिम-शालिन्याम् अस्यां कृतौ  
बहवो विषयाः सूक्ष्म-दृष्ट्या विमृष्टाः  
तत्र स्थाली-पुलाक-न्यायेन दश लिख्यन्ते ।

१) अग्नौ मन्त्र-पाठ-पूर्वं क्रियमाणो होमः  
कदा कार्यः?  
मन्त्रोच्चारणारम्भ-समय एव,  
उत मन्त्रोच्चारण-मध्ये,  
उत तद्-अवसाने,  
आहोस्वित् स्वाहा-शब्दोच्चारणानन्तर-क्षणे  
इति विमृश्य  
स्वाहान्ते जुहुयाद् इति पूर्वैः कृतस्य निर्णयस्य प्रदर्शनम् ॥  (अष्टमे पुटे).


[[xv]]

२) उदक-शान्ति-पाठो बोधायनीयत एव प्राप्तः ।  
तत्र ऋताषाड्-अनुवाके द्वा-विंशति-मन्त्रेषु  
गन्धर्व-वाचकानां पुल्ँ-लिङ्ग-पदानां संमेलनतः मन्त्रप्राप्तिः  
तथा तद्-अप्सरो-वाचकानां पदानां स्त्री-लिङ्गकानां सम्मेलनतः मन्त्रप्राप्तिः या बोधायन-दर्शिता  
सा अस्यां कृतौ प्रकटिता ।  

तद्-अनुवाकस्थ-मन्त्रैः जयादि-होमे क्रियमाणे  
गन्धर्व-होम-मन्त्र एव तद्-अप्सरसां कीर्तनं कृत्वा  
"तस्मै स्वाहा" इति गन्धर्वाय होमं कृत्वा,  
"ताभ्यः स्वाहा" इति सर्वत्र सर्व-नाम-शब्देनैव अप्सरसो होम  
इति कपर्दि-मतानुसारेण पन्थाः सूचितः ॥  
(त्रयोदशे पुटे तथा षट्त्रिंशे पुटे  
इमौ विषयौ स्तः)

३) उदक-शान्ति-पाठे  
हिरण्य-वर्णाः इत्य्-अनुवाक अब्-लिङ्ग-मन्त्र-पाठे विचारं कृत्वा  
समग्रस्यानुवाकस्य चरम-मन्त्रोनस्य पाठ एव ऋषीष्ट  
इति निर्णयः ॥ (पञ्चदशे पुटे).

४) नान्दीश्-राद्धे गौण-कल्पे च  
युग्मस्यैव प्राप्तत्वात् विष्ण्व्-अर्थं विप्र-द्वय-वरणं कृत्वा  
दशानां ब्राह्मणानां पूजनं प्राप्तम्  
इति प्रदर्शितम् ।  
"नान्द्यर्थं नव" इति प्राकृतैः व्यवहारो यः क्रियमाणोऽस्ति  
स शुभ-काले युग्म-विधानस्य प्रतीपः  
इति न्यरूपि ।+++(5)+++  
महान् अतिसूक्ष्मो ऽयं विचारः ।  
वेद-पुरुषः प्रायशः  
“चत्वार आर्षेयाः प्राश्नन्ति"  
इति शुभ-कालेषु युग्म-रसिक एव दृश्यते +++(वेद-पुरुषः)+++।  
सूत्र-कारो ऽपि  
“युग्मान् मन्त्रवतः" इत्येव सूत्रयति ।  
श्री-वैष्णवास् तु  
वयम् एकस्मिन् दिव्य-युग्मे रताः  
इति नान्दौ स-लक्ष्मीकस्य तस्य भगवतः अवतारं स्मारयन्त्या सङ्ख्यया  
विप्राणां वरणं युक्तम् इति  
दशस्वपि दिशासु घोषणं कर्तुम् अर्हाः ॥+++(5)+++  
(चतुर्विंशः पुटो द्रष्टव्यः)

५) पुण्याह-द्वै-विध्यं निरूपितम् ।  
अङ्ग-पुण्याहं शुद्धि-पुण्याहम् इति  
पुण्याहं द्वि-विधम् इति ।  
तत्र अङ्ग-पुण्याहे प्रोक्षणं न चोदितम्  
इत्य् अयं विषयः प्रदर्शितः ।  
(अष्टाविंशे पुटे)

६) ऋतु-शान्तिः गर्भाधानम् इति संस्कार-द्वयं वर्तते ।  
परं तु ऋतु-शान्तिर् एव गर्भाधानम्  
इति विदुषाम् अपि भ्रमो दृश्यते ।  
एकाग्नि-काण्डे ऋतु-शान्ति-मन्त्र इति  
कस्यापि पार्थक्येन अश्-रवणम्  
अस्याः भ्रान्तेर् निदानं स्यात् । 

[[xvi]]

अथवा उदकशान्ति-जपं कृत्वा  
शान्ति-शब्द-श्रवण-मात्रतः,  
द्रमिड-देशे “शान्ति-कल्याणम्" इति व्यवहारतश् च,

> अस्मत् किल श्रोत्र-सुधां विधाय  
रम्भा चिरं भाम् अतुलां नलस्य ।  
तत्रानुरक्ता तम् अनाप्य भेजे  
तन्-नाम-गन्धात् नल-कूबरं सा ॥  
(नैषध-चरितम्)

ऋतु-शान्तिं कृतां भावयतां  
बोधायनीय-ऋतु-शान्ति-प्रयोगः  
अस्मिन् ग्रन्थे "अनुक्तम् अन्यतो ग्राह्यम्" इति रीत्या संयोजितः  
धियम् अस्माकं धिनोति ॥ (पञ्चचत्वारिंशः पुटो द्रष्टव्यः) +++(5)+++

७) उपनयने कुमारः आचार्याय  
"वरं ते ददामी"ति दक्षिणाम् अर्पयति ।  
तत्र आचार्यः सप्त-दश-कृत्वः अपान्य  
"देवस्य त्वा सवितुः.. ." इत्य्-आदि-मन्त्र-पाठ-पूर्वं  
तां प्रतिगृह्णीयाद्  
इति +अस्यां कृतौ प्रदर्शितम् ॥  
"उपनयनं श्रौतं च"  
इति मतम् अवलम्ब्य  
यजुर्-भ्रेष-प्रायश्चित्तानुष्ठानम्  
उपनयने सर्वैः क्रियते ।  
तुल्य-न्यायेन  
श्रौत-कर्मसु दक्षिणा-प्रतिग्रहण-काले जप्यो मन्त्रोऽपि  
अतिदेशम् अर्हत्य् एव ।  
अन्यथा  

> “कुक्कुट्या एको भागः प्रसवाय,  
इतरः पाकाय"+++(5)+++ 

इति कथैव स्यात्  
इति पश्यद्भिः ग्रन्थकारैः  
निरूपितोऽयं विषयः  
अतीव प्रशंसार्हः ॥ (पञ्चाशीतितमे पुटे).

८) उपनयनकाले "यस्मिन् भूतं च"  
इति मन्त्रपाठं कर्तुम् अनर्हेण आचार्येण  
तत्-प्रयोगो न कार्य  
इति विमर्शनमपि रस्यम् ॥ (षडशीतितमे पुटे).+++(5)+++

९) समिदाधान-मन्त्रेषु स्वाहान्तेष्व् अपि  
उद्देश्य-त्यागानुष्ठानं न क्रियत  
इति व्यवस्थायाः प्रदर्शनं कृतम् ॥  
(सप्ताशीतितमे पुटे).

१०) विवाहे आग्नेय-स्थाली-पाके  
“पत्न्य् अवहन्ति" इत्य् एव सूत्रं वर्तते ।  
अवहननम् एव पत्नी-कार्यम् ।  
न तु श्रपणादिकम्  
इति यद् उक्तं  
तद्-आचार-निष्ठानां श्री-वैष्णवानां  
प्राचीनाचार-पदवीं स्थापयति ।+++(4)+++ 

[[xvii]]

प्रायः श्रीवैष्णवार्ह-पञ्च-संस्कार-युक्तः,  
वधूस् तु विवाहानन्तरम् एव करिष्यमाण-पञ्च-संस्कारा,  
तया श्रपणादिके कृते,  
ब्राह्मणस्य स्थालीपाकान्नेन भोजनं  
कथं युक्तं भवति  
इति चोद्यस्य अनवकाशता स्थापिता ऽनेन  
इति पश्यामः ॥ (१५८ तमे पुटे).+++(5)+++

## ४. कृतिकर्तुः गुणपूर्तिः
ईदृशीं कृतिं रचयितुं  
को वा घन-पाठि--भाष्य-मणि--श्री-निवास-देशिकाचार्याद् अन्य ईष्टे ।  
अस्य पिता च पितृव्यौ च पितामहश् च  
अ-कृत्रिम-गिरां तुङ्ग-रङ्ग-भूता आसन् ।+++(5)+++  
अस्मत्-तात-पादेषु आचार्य-बुद्धिम् ऊढवतां तेषां  
कुल-प्रदीपो ऽयम् ।  
नाना-सभा-संमानितो ऽसौ  
प्रभूत-धनवताम् आढ्यानां  
तथा अस्मादृशाम् अपि गृहेषु  
कुल-क्रमागत-रीत्या पौरोहित्य-धुरम् अपि

> भगवति भरद्-वाजे **भुक्तिस्** तथा शबरी-गृहे;  
प्रभुर् **अनुसृतो** विश्वा-मित्रः, प्लवङ्ग-पतिस् तथा ।  
भृगु-पति-तपो **लूनं**, दृष्टिः खगस्य च दक्षिणा;  
**जयति** ललितोत्तुङ्गा वृत्तिर् दशास्य-रिपोर् इति ॥  
+++(- सङ्कल्प-सूर्योदयः)+++

इति श्री-रघु-नन्दनस्य स्वेष्ट-दैवतस्य वृत्तिम् अनुसृत्य  
शुभेन मनसा वहन् चकास्ति ।  
विद्याऽस्य महती, विनयो महत्तरः ।+++(5)+++  
वैदिककर्मसु पाटव-लाघवादि  
अन्यादृशम् ॥

## ५. अस्मद्-आशासनम्

एतादृशस्य अस्य  
उपशतं माणवकेभ्यः दत्त-वेद-वित्तस्य कृते  
वयं तत्-सम-कालवर्तिनः सर्वे अधम-र्णा  
इत्य्-अत्र यथा न संशयः,  
तथा भविष्यति कालेऽपि  
आ-चन्द्र-सूर्यम् अदः पुस्तकस्य उपयोक्तारो ये ये भविष्यन्ति  
ते ऽप्य् अधम-र्णा एवेत्य् अत्रापि  
न कोऽपि संशयः ।  

[[xviii]]

इमां कृतिं कॢप्तवतो ऽस्य कृतिनः,  

अस्मद्-गृहे नृत्तं तन्वानः भगवान्  
श्री-सुवर्ण-लक्ष्मी-धर--नवनीत-नट-स्वामी,  
तथा यस्य च्छायायां  
शैशवे सम्प्रति दशमि-दशायाम् अपि वयं वर्तामहे  
स भगवान् श्री-सीता-पतिः,  

तयोर् उभयोर् अपि सेवायै  
भवनं परिकल्प्य  
अर्चा-मूर्ति-धरास् सन्तो विराजमानाः  

श्री-भाष्य-कार--प्रिय-भागिनेयानां,  
तत्-प्रत्त--तच्--छ्री-भाष्य-सिंहासनानां वात्स्य-वरद-विष्णु-मिश्राणां पौत्राः,  
शारीरकप्रवचनमयाः, श्रीश्रुतप्रकाशिकाप्रसूतिभूताः, श्रीवेदान्तदेशिकं ब्रालं[[??]] स्यादसाविति कटाक्षतः संवर्धितवन्तः, श्रीनडादूरम्माळ् वात्स्यवरदगुरवश्च आयुरारोग्यमैश्वर्यमित्यादि सर्वं दद्यासुः, अयमपि कृती कृतीरेतादृशीः बह्वीर्विरचयतु, वेदमार्गपरिपालनं तनोतु इति च आशस्महे ॥

पुराणवाणीनिलयः पुराणपुरुषे रतः ।  
पुराणवीथीनैपथ्यं पुण्यकृन्नः पुरोहितः ॥

वीरवल्लिकुलोत्तंसवीरराघवसम्भवः।  
विजयी भातु विश्वायां विद्वान् श्रीवासदेशिकः ॥

इति  
श्रीनिधिः

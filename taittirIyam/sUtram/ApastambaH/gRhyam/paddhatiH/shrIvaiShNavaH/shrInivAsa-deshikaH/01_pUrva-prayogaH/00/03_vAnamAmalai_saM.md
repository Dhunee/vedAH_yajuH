+++
title = "०३ वानमामलै (सं)"

+++

SRI VANAMAMALAI MUTT  
NANGUNERI - 627108 

॥ स्वस्ति श्रीर्दिशतात् ॥ अस्माकमाप्ततमानां विपश्चिदपश्चिमानां वरिष्ठायां गोष्ठ्यां बाभान्त्यन्यतमाः श्रीवडुवूरभिजनाः श्रीमन्नार्गुडिदिव्यदेशवासरसिकाश्च घनपाठिनश्श्रीवीरवल्लिश्रीनिवासदेशिकाचार्यवर्याः । संवत्सरदशकात्पूर्वमेतैर्धर्मशास्त्रमर्मज्ञैर्विद्वद्वरेण्यैः श्रीवैदिकसार्वभौमविरचितस्य पितृमेधसारसमाह्वयस्य प्रयोगग्रन्थतल्लजस्य, सार्धं द्राविड्या टीकया सम्प्रकाशनं कृतमासीत् । तद्ग्रन्थरत्नप्रकाशनविषयेऽस्मत्पूर्वा श्रमीयैर्धर्मशास्त्रपारङ्गतैः पूज्यपितृपादैस्स्वकीयप्राचीनपुस्तकप्रतिं वितीर्य साहाय्यमारचितम् । अधुना श्रीदेशिकाचार्यवर्यैः श्रीमदापस्तम्बीयपूर्वापरप्रयोगयोस्समग्रयोस्सविस्तरं समवबोधनाय ग्रन्थद्वयप्रकाशनं क्रियमाणमस्तीति विदित्वा मोमोत्ति मानसमस्माकम् । पूर्वप्रयोगमुद्रणकार्यं सम्पन्नम्; अथ चाविलम्बेनापरप्रयोगपुस्तकमुद्रणमपि भविष्यतीति ज्ञायते । अत्रापि ग्रन्थद्वये द्राविड्या वाण्या सरला टीकापि समनुबद्धा विलसति । अनेहस्यस्मिन्वैदिकक्रियानुष्ठानेषु श्रद्धा विरलैव सन्दृश्यते । अस्मदीयानां समेषामपि मानसेषु वैदिककार्यकलापानुष्ठाने श्रद्धाजागरणाय सलक्षणवेदाधीतिभिर्विलक्ष[[ण??]]धर्मशास्त्रज्ञैः श्रीदेशिकाचार्यैर्विधीयमानमिदम्पुस्तद्वयप्रकाशनं निश्चप्रचं फलेग्राहि भवेदिति परिपूर्णोऽस्माकं विश्वासः । आप्तवरा एते श्री. उ. वे देशिकाचार्या एतादृशलोकोपकारं भृशमारचयन्तु समभिहारेणेति समाशास्महे मङ्गलानि भूयांसि । सम्प्रार्थयामहे चास्मदाराध्यदिव्यदम्पत्योश्श्रीवरमङ्का श्रीदेवनायकयोश्चरणनलिनयुगलमूले श्रीदेशिकाचार्यवर्या आयुरारोग्यादिसमस्तसौभाग्यभाजो विराजन्तामिति ॥

श्रीरामानुजन् (श्रीमत्परमहंसश्रीकलियन् वानमामलै रामानुजजीयर् स्वामी)

[[viii]]

+++
title = "०५ शेट्टलूर्-श्रीनिवासरङ्गाचार्यः"

+++

[[xix]]

श्रीरङ्गं-श्रीमद्-आण्डवन्-आश्रम-आस्थान-विद्वान्,  
सोसलै-श्री-व्यास-राय-संस्थानास्थान-विद्वान्  
साहित्य-वेद-वेदान्त-विद्वान्, वेद-मार्ताण्डः, वैदिक-भूषणम्, शास्त्र-रत्नाकरः, यजुर्-वेद-रत्नः, कन्नड-पण्डितः,  
शेट्टलूर्--श्री-निवास-रङ्गाचार्यः (बेङ्गलूर्)

युधिष्ठिरः स्व-पितामहं भीष्मं प्रति  
“को धर्मस्सर्व धर्माणां  
भवतः परमो मतः”  
इति पृच्छति ।  
तस्योत्तरत्वेन  

> "जगत्-प्रभुं देवदेवम्  
अनन्तं पुरुषोत्तमम्"  

इत्यारभ्य 

> लोकाध्यक्षं **स्तुवन्** नित्यं  
सर्वदुःखातिगो भवेत् ।
ब्रह्मण्यं सर्वधर्मज्ञं  
लोकानां कीर्तिवर्धनम् ॥  
लोकनाथं महद्भूतं  
सर्वभूतभवोद्भवम् ।  
एष मे सर्व धर्माणां  
धमोऽधिकतमो **मतः** । 

इति जगत्-सृष्टि-स्थिति-संहार-कारणं भगवन्तं प्रति  
नमनं, स्तुति-करणं, पूजनं, सदा तस्य स्मरणम्  
इत्यादिकं कर्तव्यम् ।  
अयम् एव परमो धर्म  
इति स प्राह ।

> धर्मो विश्वस्य जगतः प्रतिष्ठा,  
लोके धर्मिष्ठं प्रजा उपसर्पन्ति,  
धर्मेण पापम् अपनुदति, 

इत्य्-आदि-श्रुतिर् अपि,  
धर्म-शब्द-निर्वचन-पूर्वकं  
तस्य माहात्म्यं विवृणोति ।  
सत्-सन्तान-प्रसूतस्य  
गर्भाधानादि-संस्कार-संस्कृतान्तःकरणस्यैव पुरुषस्य  
मनस् तादृश-धर्माचरणे प्रवर्तते ।  
अन्यथा व्रात्यस् सन् अ-धर्म-कार्य एव प्रवृत्तो भवति,  
तस्य मनश् च कालुष्यं भजते ।  
इदानीम् अ-कर्मठ-भूयिष्ठे जगति वर्तमानानां महोपकाराय  
गर्भाधानादि-संस्कार-प्रतिपादकः श्रीमद्-आपस्तम्बीयः पूर्वप्रयोगः  
वडुवूर् ग्रामाभिजनैः चम्पकारण्य-वास्तव्यैः श्री-अण्णा-स्वामि-अय्यङ्गार्--वेद-पाठ-शालाऽध्यापकैः,  
वीरवल्लि, घनपाठी, भाष्यमणि इति बिरुदाङ्कितैः,  
श्री-निवास-देशिकाचार्यै रचितो वर्तते ।  

अस्मिन्ग्रन्थे मन्त्र-भागः सस्वरः पद-विभाग-सहितो निरूपितः ।  
प्रयोक्तॄणां जिज्ञासूनाञ् च उपकाराय  
द्राविड्या वृत्त्या समेतश् च भवति ।  
सूत्राणां निर्वचनम् अनुष्ठान-रीति--प्रतिपादनम्  
अन्यादृशम् इति वक्तुम् उत्सहे ।

प्रथमतः शोभन-कर्मसु क्वचिद् आदौ क्वचिद् अन्ते च विहिते नान्दीकर्मणि  
विचारः प्रस्तूयते ।  
कर्मानुष्ठातुः स्व-पितॄणाम् अनुग्रह-सम्पादनाय  
कर्मानुष्ठातुः एतत्-कर्म विधीयते ।
अत्र कोऽपि न संशयः ।  

[[xx]]

> वृद्धि-श्राद्धे विवाहे च  
प्रपिता-मह-पूर्वकम् ।  

इति वचन-रीत्या  
प्रपितामह-पितामह-पितॄणां वरणं कर्तव्यम्  
इति ग्रन्थ-काराणाम् आशयः ।  
अवरोहण-क्रमो ऽयं न साधु  
इति वयं न व्याचक्ष्महे ।  
श्री--वीर-राघव-सूरि-विरचितायां प्रयोग-चन्द्रिकायां तु  
नान्दी-मुख--मातृ-पितामही-प्रपितामही-रूपी  
नान्दी-मुख--पितृ-पितामह-प्रपितामह-रूपी,  
इत्य् आरोहण-क्रम एवादृतः ।  
पूर्व-प्रयोगानुक्रमणिकायाञ् च तथैव वर्तते ।  
अस्मिन् विषये सम्प्रदाय-शरणा वयम् इति ब्रूमः ।

चौल-प्रकरणे सूत्रं,  

> वपन्तम् उत्तरयाऽनुमन्त्रयते  
> दक्षिणतो माता ब्रह्मचारी वा  
> आनुडुहे शकृत्पिण्डे यवान् निधाय  
> तस्मिन् केशान् उपयम्योत्तरयोदुम्बरमूले दर्भस्तम्बे वा निदधाति । 

सर्वत्र स्त्रियाः वेद-मन्त्राणाम् उच्चारणे ऽनधिकारत्वम् ।  
तथाऽपि अत्र दक्षिणतो माता ब्रह्मचारी वा  
इति प्रथमतः मातृ-ग्रहणं,  
अनन्तरमेव विकल्पत्वेन ब्रह्मचारि-ग्रहणम्  
इति सूत्र-शैलिर् वर्तते ।  
तद्-अनुसारेण इष्ट्य्-आदौ  
यथा यजमानस्य पत्न्या योक्त्र-सन्नहने  
आशासानेति मन्त्रोच्चारणे ऽधिकारस् सिद्ध्यति  
तथाऽत्रापि विशेष-विधिना  
मातुः यत्-क्षुरेणेति मन्त्रोच्चारणे ऽधिकारस् सिद्धयति  
इति निर्वचनम् अतिसमीचीनम् ।

वैवाहिके लाज-होमे,  
अञ्जलि-सादनस्य पात्र-सादन-काले  
सादयितुम् अशक्यत्वात्  
अञ्जलि-संस्कारः कर्तव्य एवेति  
आस्माकीनः पन्थाः ।  

यथा वा जात-कर्मणि फलीकरण-होमे, 

> चौल-जातक--गो-दान--  
स्रानोपनयनं व्रतम् ।  
लाज-होम--समित्-कार्यं  
लौकिकाग्नौ विधीयते ॥ 

इति विधि-प्राप्ते  
श्रोत्रियागाराद् आहृते ऽग्नौ  
परिस्तीर्य दर्वीवद् अञ्जलिं संस्कृत्य  
परिषिच्य फली-करण-मिश्रान् गौर-सर्षपान्,  
“अयं कलिम्” इत्य्-आदिभिः मन्त्रैर् जुहुयाद्  
इति, पूर्व-प्रयोगानुक्रमणिकायाम् उक्तम् ।  
तथाऽत्रापि, अभिन्न-वध्व्-अञ्जलितादुहोमः+++(??)+++ 

> यथा जुहूवन्न+++(=??)+++ मुखेन होमः ।
सम्मार्जन-प्रोक्षण-सादनानि  
यथा जुहूवन्न च लेपकार्यम् ॥

यदि दर्वी-संस्कारकाले वध्व्-अञ्जलि-संस्कारः न कृतस्  
तदाऽत्र वा कार्यः,  
अ-संस्कृतस्य होमानर्हत्वात्  
अञ्जलिसंस्कारः अवश्यं कार्य  
एवेति प्रतीमः ।

लाज-होमे,  
आपस्तम्बीय-व्यतिरिक्तानां विषये  
वधूः तिष्ठन्ती जुहुयात्,  
आपस्तम्बीयानां तु आसीनैव जुहुयाद्  
इति विवेकः  
इति निरूपणन्तु अतीव हृद्यम् । यथा वा 

> प्रवासाद् एत्य  
> पुत्रस्योत्तराभ्याम् अभिमन्त्रणं  
> मूर्धन्य् अवघ्राणं  
> दक्षिणे कर्णे उत्तरान् मन्त्राञ् जपेत् 

इति सूत्रानुसारेण  
उपनिष्क्रामण-कर्म पार्थक्येन निरूपितं  
तथैव गोदानम् अपि निरूपितं भवेत्  
तर्हि जिज्ञासूनाम् अतीवोपकृतिर् भवेत्  
इति सूचयामः ।  

एभिः पितृ-मेध-सार-प्रश्न--नामक-ग्रन्थः  
पूर्वम् एव ग्रथितो वर्तते ।  
इदानीं पूर्व-प्रयोगः।  
क्षिप्रम् एव तद्-अन्यम् अपि प्रतीक्षामहे ।

युव-मीन-कृष्ण-सप्तमी  
१०.०४.१९९६

शेट्टलूर् श्रीनिवासरङ्गाचार्यः

[[7]]


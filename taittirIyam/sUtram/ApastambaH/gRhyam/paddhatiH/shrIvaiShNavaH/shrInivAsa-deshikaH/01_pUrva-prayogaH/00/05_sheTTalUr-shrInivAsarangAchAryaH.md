+++
title = "०५ शेट्टलूर्-श्रीनिवासरङ्गाचार्यः"

+++

॥ श्रीमते वात्स्यवेङ्कटशेषार्यमहादेशिकाय नमः ॥

श्रीरङ्गनाथकृतिना नतपादपद्मौ  
श्रीवीरराघवसता तदनुक्रमेण ।  
श्रीवासदेशिकविदा वडुवूर्स्थलस्थौ  
श्रीरामदेशिकवरौ लसतः प्रसन्नौ ॥

१. अवतारिका

लक्ष्मीपतेः आनन्दमयस्याराधनं हि पुंसवनसीमन्तोन्नयनादि यथाकालं यथासूत्रमनुष्ठितं सत् परमां काष्टामृच्छतीति परमात्मविदां प्रपदनपराणां मतमित्यवगम्यते । तथा च तत् तस्यैव प्रीतये तत्समाराधनबुद्ध्या अवश्यमनुष्ठेयमेवेति श्रीभाष्यकारप्रियभागिनेयपौत्रैः श्रीश्रुतप्रकाशिकाप्रसूतिभूमिभूतैः श्रीनडादूर अम्माल् इति प्रसिद्धैः श्रीवात्स्यवरदगुरुभिः प्रपन्नपारिजाताख्यप्रबन्धे, 

> नैमित्तिकं चाग्रयणं सीमन्तोन्नयनादिकम् ।  
अग्न्याधानादिकं कार्यम् अधिकारे सति द्विजैः ॥  
(विहितव्यवस्थानपद्धतौ)

[[xiii]]

इति सुष्ठु विशदमुपपादितम् । तथा च प्रपन्नैरपि सर्वैः संस्कारकर्मानुष्ठानं यथाकालं यथासूत्रं यावच्छक्ति अनुष्ठेयमित्यत्र न कोऽपि संशयः । ततश्च तत्परस्य ग्रन्थस्य प्रपन्नानां विशिष्य उपजीव्यत्वमस्तीति सम्प्रति घनपाठिभाष्यमणिश्रीनिवासदेशिकाचार्यकृतिः अत्यन्तमपेक्षिता ॥

२. अस्याः कृतेः इतरव्यावृत्तत्वम्

कृतिश्चेयम् इतः पूर्वं प्रकाशिताभ्यः एतद्विषयकृतिभ्यो व्यावृत्ता विजयते । वेदरक्षणाय प्रवृत्तस्य परमपुरुषस्य कृपया प्रतिवेदं संहिताभागस्य पदपाठः प्राप्तप्रचारो वर्तते । यास्केन महर्षिणा ऋषयो मन्त्रदर्शिनः यथासंहितमेव मन्त्रान् दृष्टवन्तः इति निर्णयः कृतः । तथाऽपि परमपुरुषेणैव परया कृपया पाश्चात्यैः वेदमन्त्रस्य यथेष्टं पदच्छेदकरणतः अपार्थवर्णनप्रयत्नो मा भूदिति पदपाठः प्रचारमानीतः । शुक्लयजुर्वेदे ईशावास्योपनिषदिति प्रसिद्धो भागः संहितान्तर्गत एव वर्तत इति तस्या एव उपनिषदः पदपाठोऽस्ति । तत्र उपक्रमे ईशावास्यमिति श्रूयते । तत्रत्यः तत्रत्यः पदपाठः ईशा, वास्यम् इति । तदिदमवलम्ब्य मर्यादापूजकैः शङ्करभगवत्पादैः ईशा इति ईट्-शब्दस्य तृतीया इत्यभाषि । तथाऽपि अनधीतपदपाठैः अभिनिवेशवशीकृतैः कैश्चित् ईशावास्यमिति एकं पदमिति वर्णनं कृत्वा स्वाभीष्टदेवताविशेषपरतया श्रुतेरर्थवर्णनं चिकीर्षितम् । तत्र श्रीदेशिकचरणैः स्वकीये ईशावास्योपनिषद्भाष्ये 

> अलमन्यरूढिप्रसङ्गरहित असमस्तपदाध्यययनानभिज्ञ अश्रोत्रिय चोद्योपालम्भेन 

इति तेषां निग्रहस्थानं प्रादर्शि । कृष्णयजुर्वेदिभिस्तु विशिष्य प्रयोगे बहवो मन्त्राः संहितानन्तर्गताः पदपाढवैदेशिका[[ठ??]] उपयुज्यन्ते । समग्रोऽप्येकाग्निकाण्डः पदपाठदवीयान् । अद्यतनयजमानस्य प्रायशः स्वाध्यायः अध्ययनसंस्काररहितः । तस्मात् याजकेन पुरोहितेन यजमानस्य स्वाध्यायस्य अध्ययनसंस्कारप्रयोगिरीतिश्च युगपत् तन्त्रेण कार्ये भवतः । ततश्च पुरोहितेन पदच्छेदः बहूनां पदपाठरहितानां मन्त्राणां कार्यो भवति, उपदेशाय । तत्र पदपाठान्तं वेदमधीतवतोऽपि

[[xiv]]

पुरोहितस्य संहिताभागतो बहिः विद्यमानेषु मन्त्रेषु पदच्छेदे द्वापरो महानायाति । का कथा स्तोकमधीतवतां वेदे? । प्रयोगकाले तत्र तत्र ईदृशद्वापरतः सदसि कलिरपि जायमानो दृश्यते । यथा उपरिष्टात् तन्त्रे प्रायश्चित्तमन्त्रे “यत्पाकत्रा मनसा...' इति मन्त्रे यत्पाकत्रा इति वा, उत यत्पाकत्राः इति वा पदच्छेद इति संशयः विदुषामपि सन्धिज्ञानवतां पदपाठाभावात् “यत्पाकत्राः" इति केचन, “यत्पाकत्रा” इति केचन च स्वेच्छानुगुणं पदच्छेदं कुर्वते । आस्तामियं संधिज्ञानिनस्सन्देहकथा । कस्मिंश्चित् विवाहे “मा त्वं, विकेश्युरः, आवधिष्ठाः” इति मन्त्रे “आ वधिष्ठाः" इत्यत्र “आव धिष्ठाः" इति कश्चित् पुरोहितः यजमानं वाचयन् मयाऽपि सेवितः । फलीकरणहोममन्त्रे "रवजापः[[ख/र??]], जोपकाशिनीः" इति पदच्छेदं कुर्वन्तोऽपि पुरोहिता वर्तन्ते । सत्यम्, उदाहृतस्थले घनपाठ्यपि पुरोहितः अनधीतभाष्यः स्खलेदेव । इमे च मन्त्राः अलब्धाध्यययनसंस्कारं स्वाध्यायं वहद्भिरपि उपयुज्यन्त इति एतेषामेव मन्त्राणां पदच्छेदप्रदर्शनं यथाभाष्यं यथास्वरं कृत्वा काञ्चन कृतिं निर्माय तस्याः प्रकाशनं को वा कुर्यादिति सापेक्ष आसीत् श्रद्धालुलोकः । सा चापेक्षा अनयैव कृत्या पूर्यत इति अस्याः कृते[[तेः??]] व्यावृत्तत्वं महत् ॥

३. अस्यां कृतौ विमृष्टाः केचन सूक्ष्मविषयाः

ईदृशमहिमशालिन्याम् अस्यां कृतौ बहवो विषयाः सूक्ष्मदृष्ट्या विमृष्टाः तत्र स्थालीपुलाकन्यायेन दश लिख्यन्ते ।

१) अग्नौ मन्त्रपाठपूर्वं क्रियमाणो होमः कदा कार्मः? मन्त्रोच्चारणारम्भसमय एव, उत मन्त्रोच्चारणमध्ये, उत तदवसाने, आहोस्वित् स्वाहाशब्दोच्चारणानन्तरक्षणे इति विमृश्य स्वाहान्ते जुहुयादिति पूर्वैः कृतस्य निर्णयस्य प्रदर्शनम् ॥ (अष्टमे पुटे).

२) उदकशान्तिपाठो बोधायनीयत एव प्राप्तः ।

[[xv]]

तत्र ऋताषाडनुवाके द्वाविंशतिमन्त्रेषु गन्धर्ववाचकानां पुल्लिङ्गपदानां संमेलनतः मन्त्रप्राप्तिः तथा तदप्सरोवाचकानां पदानां स्त्रीलिङ्गकानां सम्मेव[[ल??]]नतः मन्त्रप्राप्तिः या बोधायनदर्शिता सा अस्यां कृतौ प्रकटिता । तदनुवाकस्थमन्त्रैः जयादिहोमे क्रियमाणे गन्धर्वहोममन्त्र एव तदप्सरसां कीर्तनं कृत्वा तस्मै स्वाहा इति गन्धर्वाय होमं कृत्वा, ताभ्यः स्वाहा इति सर्वत्र सर्वनामशब्देनैव अप्सरसो होम इति कपर्दिमतानुसारेण पन्थाः सूचितः ॥ (त्रयोदशे पुटे तथा षट्त्रिंशे पुटे इमौ विषयौ स्तः)

३) उदकशान्तिपाठे हिरण्यवर्णाः इत्यनुवाकगाब्लिङ्गमन्त्रपाठे[[??]] विचारं कृत्वा समग्रस्यानुवाकस्य चरममन्त्रोनस्य पाठे एव ऋषीष्ट[[??]] इति निर्णयः ॥ (पञ्चदशे पुटे).

४) नान्दीश्राद्धे गौणकल्पे च युग्मस्यैव प्राप्तत्वात् विष्ण्वर्थं विप्रद्वयवरणं कृत्वा दशानां ब्राह्मणानां पूजनं प्राप्तमिति प्रदर्शितम् । "नान्द्यर्थं नव" इति प्राकृतैः व्यवहारो यः क्रियमाणोऽस्ति स शुभकाले युग्मविधानस्य प्रतीपः इति न्यरूपि । महानतिसूक्ष्मोऽयं विचारः । वेदपुरुषः प्रायशः “चत्वार आर्षेयाः प्राश्नन्ति" इति शुभकालेषु युग्मरसिक एव दृश्यते । सूत्रकारोऽपि “युग्मान् मन्त्रवतः" इत्येव सूत्रयति । श्रीवैष्णवास्तु वयम् एकस्मिन् दिव्ययुग्मे रताः इति नान्दौ सलक्ष्मीकस्य तस्य भगवतः अवतारं स्मारयन्त्या सङ्ख्यया विप्राणां वरणं युक्तमिति दशस्वपि दिशासु घोषणं कर्तुमर्हाः ॥ (चतुर्विंशः पुटो द्रष्टव्यः)

५) पुण्याहद्वैविध्यं निरूपितम् । अङ्गपुण्याहं शुद्धिपुण्याहमिति पुण्याहं द्विविधमिति । तत्र अङ्गपुण्याहे प्रोक्षणं न चोदितम् इत्ययं विषयः प्रदर्शितः । (अष्टाविंशे पुटे)

६) ऋतुशान्तिः गर्भाधानमिति संस्कारद्वयं वर्तते । परं तु ऋतुशान्तिरेव गर्भाधानमिति विदुषामपि भ्रमो दृश्यते । एकाग्निकाण्डे ऋतुशान्तिमन्त्र इति कस्यापि पार्थक्येन अश्रवणमस्याः भ्रान्तेर्निदानं स्यात् । 

[[xvi]]

अथवा उदकशान्तिजपं कृत्वा शान्तिशब्दश्रवणमात्रतः, द्रमिडदेशे “शान्तिकल्याणम्" इति व्यवहारतश्च,

> अस्मत्किल श्रोत्रसुधां विधाय रम्भा चिरं भामतुलां नलकस्य ।  
तत्रानुरक्ता तमनाप्य भेजे तन्नामगन्धात् नळकूबरं सा ॥

ऋतुशान्तिं कृतां भावयतां बोधायनीयऋतुशान्तिप्रयोगः अस्मिन् ग्रन्थे अनुक्तमन्यतो ग्राह्यमिति रीत्या संयोजितः धियमस्माकं धिनोति ॥ (पञ्चचत्वारिंशः पुटो द्रष्टव्यः) 

७) उपनयने कुमारः आचार्याय वरं ते ददामीति दक्षिणाम् अर्पयति । तत्र आचार्यः सप्तदशकृत्वः अपान्य "देवस्य त्वा सवितुः.. ." इत्यादिमन्त्रपाठपूर्वं तां प्रतिगृह्णीयादिति अस्यां कृतौ प्रदर्शितम् ॥ "उपनयनं श्रौतं च" इति मतमवलम्ब्य यजुर्भ्रेषप्रायश्चित्तानुष्ठानमुपनयने सर्वैः क्रियते । तुल्यन्यायेन श्रौतकर्मसु दक्षिणाप्रतिग्रहणकाले जप्यो मन्त्रोऽपि अतिदेशमर्हत्येव । अन्यथा “कुक्कुट्या एको भागः प्रसवाय इतरः पाकाय" इति कथैव स्यात् इति पश्यद्भिः ग्रन्थकारैः निरूपितोऽयं विषयः अतीव प्रशंसार्हः ॥ (पञ्चाशीतितमे पुटे).

८) उपनयनकाले "यस्मिन् भूतं च" इति मन्त्रपाठं कर्तुम् अनर्हेण आचार्येण तत्प्रयोगो न कार्य इति विमर्शनमपि रस्यम् ॥ (षडशीतितमे पुटे).

९) समिदाधानमन्त्रेषु स्वाहान्तेष्वपि उद्देश्यत्यागानुष्ठानं न क्रियत इति व्यवस्थायाः प्रदर्शनं कृतम् ॥ (सप्ताशीतितमे पुटे).

१०) विवाहे आग्नेयस्थालीपाके “पत्न्यवहन्ति" इत्येव सूत्रं वर्तते । अवहननमेव पत्नीकार्यम् । न तु श्रपणादिकमिति यदुक्तं तदाचारनिष्ठानां श्रीवैष्णवानां प्राचीनाचारपदवीं स्थापयति । 

[[xvii]]

प्रायः श्रीवैष्णवार्हपञ्चसंस्कारयुक्तः, वधूस्तु विवाहानन्तरमेन[[??]] वरः करिष्यमाणपञ्चसंस्कारा, तया श्रपणादिके कृते, ब्राह्मणस्य स्थालीपाकान्नेव भोजनं कथं युक्तं भवति इति चोद्यस्य अनवकाशता स्थापितानेन इति पश्यामः ॥ (१५८ तमे पुटे).

४. कृतिकर्तुः गुणपूर्तिः

ईदृशीं कृतिं रचयितुं को वा घनपाठिभाष्यमणिश्रीनिवासदेशिकाचार्यादन्य ईष्टे । अस्य पिता च पितृव्यौ च पितामहश्च अकृत्रिमगिरां तुङ्गरङ्गभूता आसन् । अस्मत्तातपादेषु आचार्यबुद्धिम् ऊढवतां तेषां कुलप्रदीपोऽयम् । नानासभासंमानितोऽसौ प्रभूतघनवतामाढ्यानां तथा अस्मादृशामपि गृहेषु कुलक्रमागतरीत्या पौरोहित्यधुरमपि

> भगवति भरद्वाजे भुक्तिस्तथा शबरीगृहे  
प्रभुरनुसृतो विश्वामित्रः प्लवङ्गपतिस्तथा ।  
भृगुपतितपो लूनदृष्टिः खगस्य च दक्षिणा  
जयति ललितोत्तुङ्गा वृत्तिर्दशास्यरिपोरिति ॥

इति श्रीरघुनन्दनस[[??]]य स्वेष्टदैवतस्य वृत्तिमनुसृत्य शुभेन मनसा वहन् चकास्ति । विद्याऽस्य महती, विनयो महत्तरः । वैदिककर्मसु पाटवलाघवादि अन्यादृशम् ॥

५. अस्मदाशासनम्

एतादृशस्य अस्य उपशतं माणवकेभ्यः दत्तवेदवित्तस्य कृते वयं तत्समकालवर्तिनः सर्वे अधमर्णा इत्यत्र यथा न संशयः, तथा भविष्यति कालेऽपि आचन्द्रसूर्यम् अदःपुस्तकस्य उपयोक्तारो ये ये भविष्यन्ति तेऽप्यधमर्णा एवेत्यत्रापि न कोऽपि संशयः । इमां कृतिं कॢप्तवतोऽस्य कृतिनः, अस्मद्गृहे नृत्तं तन्वानः भगवान् श्रीसुवर्णलक्ष्मीधरनवनीतनटस्वामी, तथा यस्य च्छायायां शैशवे सम्प्रति दशमिदशायामपि वयं वर्तामहे स भगवान् श्रीसीतापतिः, तयोरुभयोरपि सेवायै भवनं परिकल्प्य अर्चामूर्तिधरास्सन्तो विराजमानाः श्रीभाष्यकारप्रियभागिनेयानां, 

[[xviii]]

तत्प्रत्ततच्छ्रीभाष्यसिंहासनानां वात्स्यवरदविष्णुमिश्राणां पौत्राः, शारीरकप्रवचनमयाः, श्रीश्रुतप्रकाशिकाप्रसूतिभूताः, श्रीवेदान्तदेशिकं ब्रालं[[??]] स्यादसाविति कटाक्षतः संवर्धितवन्तः, श्रीनडादूरम्माळ् वात्स्यवरदगुरवश्च आयुरारोग्यमैश्वर्यमित्यादि सर्वं दद्यासुः, अयमपि कृती कृतीरेतादृशीः बह्वीर्विरचयतु, वेदमार्गपरिपालनं तनोतु इति च आशस्महे ॥

पुराणवाणीनिलयः पुराणपुरुषे रतः ।  
पुराणवीथीनैपथ्यं पुण्यकृन्नः पुरोहितः ॥

वीरवल्लिकुलोत्तंसवीरराघवसम्भवः।  
विजयी भातु विश्वायां विद्वान् श्रीवासदेशिकः ॥

इति  
श्रीनिधिः

[[xix]]

श्रीरङ्गं-श्रीमदाण्डवन्-आश्रमआस्थानविद्वान्, सोसलैश्रीव्यास रायसंस्थानास्थानविद्वान् साहित्य-वेद-वेदान्तविद्वान्, वेदमार्ताण्ड, वैदिकभूषण, शास्त्ररत्नाकर, यजुर्वेदरत्न, कन्नडपण्डित, शेट्टलूर् श्रीनिवासरङ्गाचार्य बेङ्गलूर्

युधिष्ठिरः स्वपितामहं भीष्मं प्रति “को धर्मस्सर्व धर्माणां भवतः परमो मतः” इति पृच्छति । तस्योत्तरत्वेन "जगत्प्रभुं देवदेवमनन्तं पुरुषोत्तमम्" इत्यारभ्य 

> लोकाध्यक्षं स्तुवन्नित्यं सर्वदुःखातिगो भवेत् ।
ब्रह्मण्यं सर्वधर्मज्ञं लोकानां कीर्तिवर्धनम् ॥  
लोकनाथं महद्भूतं सर्वभूतभवोद्भवम् ।  
एष मे सर्व धर्माणां धमोऽधिकतमो मतः । 

इति जगत्सृष्टिस्थितिसंहारकारणं भगवन्तं प्रति नमनं, स्तुनिकरणं पूजनं सदा तस्य स्मरणं इत्यादिकं कर्तव्यम् । अयमेव परमो धर्म इति स प्राह ।

> धर्मो विश्वस्य जगतः प्रतिष्ठा,  
लोके धर्मिष्ठं प्रजा उपसर्पन्ति,  
धर्मेण पापमपनुदति, 

इत्यादिश्रुतिरपि, धर्मशब्दनिर्वचनपूर्वकं तस्य माहात्म्यं विवृणोति । सत्सन्तानप्रसूतस्य गर्भाधानादिसंस्कारसंस्कृतान्तःकरणस्यैव पुरुषस्य मनस्तादृशधर्माचरणे प्रवर्तते । अन्यथा व्रात्यस्सन् अधर्मकार्य एव प्रवृत्तो भवति, तस्य मनश्च कालुष्यं भजते । इदानीमकर्मठभूयिष्ठे जगति वर्तमानानां महोपकाराय गर्भाधानादिसंस्कारप्रतिपादकः श्रीमदापस्तम्बीयः पूर्वप्रयोगः वडुवूर् ग्रामाभिजनैः चम्पकारण्वास्तव्यैः श्रीअण्णास्वामिअय्यङ्गार् वेदपाठशालाऽध्यापकैः, वीरवल्लि, घनपाठी, भाष्यमणि इतिबिरुदाङ्कितैः, श्रीनिवासदेशिकाचार्यै रचितो वर्तते । अस्मिन्ग्रन्थे मन्त्रभागः सस्वरः पदविभागसहितो निरूपितः । प्रयोक्तॄणां जिज्ञासूनाञ्च उपकाराय द्राविड्या वृत्त्या समेतश्च भवति । सूत्राणां निर्वचनम् अनुष्ठानरीति प्रतिपादनमन्यादृशमिति वक्तुमुत्सहे ।

प्रथमतः शोभनकर्मसु क्वचिदादौ क्वचिदन्ते च विहिते नान्दीकर्मणि विचारः प्रस्तूयते । कर्मानुष्ठातुः स्वपितॄणामनुग्रहसम्पादनाय कर्मानुष्ठातुः एतत्कर्मविधीयते ।

[[xx]]

अत्र कोऽपि न संशयः । वृद्धिश्राद्धे विवाहे च प्रपितामहपूर्वकम् । इति वचनरीत्या प्रपितामहपितामहपितॄणां वरणं कर्तव्यमिति ग्रन्थकाराणामाशयः । अवरोहणक्रमोऽयं न साधु इति वयं न व्याचक्ष्महे । श्रीवीरराघवसूरिविरचितायां प्रयोगचन्द्रिकायां तु नान्दीमुख मातृपितामही-प्रपितामहीरूपी नान्दीमुखपितृपितामहप्रपितामहरूपी, इत्यारोहणक्रम एवादृतः ।

पूर्वप्रयोगानुक्रमणिकायाञ्च तथैव वर्तते । अस्मिन्विषये सम्प्रदायशरणावयमिति ब्रूमः ।

चौलप्रकरणे सूत्रं, वपन्तमुत्तरयाऽनु मन्त्रयते दक्षिणतो माता ब्रह्मचारी वा आनुडुहे शकृत्पिण्डे यवान्निधाय तस्मिन्केशानुपयम्योत्तरयोदुम्बरमूले दर्भस्तम्बे वा निदधाति । सर्वत्र स्त्रियाः वेदमन्त्राणामुच्चारणेऽनधिकारत्वम् । तथाऽपि अत्र दक्षिणतो माता ब्रह्मचारी वा इति प्रथमतः मातृग्रहणं, अनन्तरमेव विकल्पत्वेन ब्रह्मचारिग्रहणमिति सूत्रशैलिर्वर्तते । तदनुसारेण इष्ट्यादौ यथा यजमानस्य पत्न्या योक्त्रसन्नहने आशासानेति मन्त्रोच्चारणेऽधिकारस्सिद्ध्यति तथाऽत्रापि विशेषविधिना मातुः यत्क्षुरेणेति मन्त्रोच्चारणेऽधिकारस्सिद्धयति इति निर्वचनमति समीचीनम् ।

वैवाहिके लाजहोमे, अञ्जलिसादनस्य पात्रसादनकाले सादयितुमशक्यत्वात् अञ्जलिसंस्कारः कर्तव्य एवेति आस्माकीनः पन्थाः । यथा वा जातकर्मणि फलीकरणहोमे, 

> चौलजातकगोदानस्रानोपनयनं व्रतम् ।  
लाजहोमसमित्कार्यं लौकिकाग्नौ विधीयते ॥ 

इति विधिप्राप्ते श्रोत्रियागारादाहृतेऽग्नौ परिस्तीर्य दर्वीवदञ्जलिं संस्कृत्य परिषिच्य फलीकरणमिश्रान्गौरसर्षपान्, “अयं कलिम्” इत्यादिभिः मन्त्रैर्जुहुयादिति, पूर्वप्रयोगानुक्रमणिकायां उक्तम् । तथाऽत्रापि, अभिन्नवध्वञ्जलितादुहोमः 

> यथा जुहूवन्न मुखेन होमः ।
>
> [[6]]
>
> सम्मार्जनप्रोक्षणसादनानि  
यथा जुहूवन्न च लेपकार्यम् ॥

यदि दर्वीसंस्कारकाले वध्वञ्जलिसंस्कारः न कृतस्तदाऽत्र वा कार्यः, असंस्कृतस्य होमानर्हत्वात् अञ्जलिसंस्कारः अवश्यं कार्य एवेति प्रतीमः ।

लाजहोमे, आपस्तम्बीयव्यतिरिक्तानां विषये वधूः तिष्ठन्ती जुहुयात्, आपस्तम्बीयानां तु आसीनैव जुहुयादिति विवेकः इति निरूपणन्तु अतीव हृद्यम् । यथा वा 

> प्रवासादेत्य पुत्रस्योत्तराभ्यामभिमन्त्रणं मूर्धन्यवघ्राणं दक्षिणे कर्णे उत्तरान् मन्त्राञ्जपेत् 

इति सूत्रानुसारेण उपनिष्क्रामणकर्म पार्थिक्येन निरूपितं तथैव गोदानमपि निरूपितं भवेत् तर्हि जिज्ञासूनामतीवोपकृतिर्भवेत् इति सूचयामः । एभिः पितृमेघसारप्रश्ननामकग्रन्थः पूर्वमेव ग्रथितो वर्तते । इदानीं पूर्वप्रयोगः क्षिप्रमेव तदन्यमपि प्रतीक्षामहे ।

युवमीनकृष्णसप्तमी  
१०.०४.१९९६

शेट्टलूर् श्रीनिवासरङ्गाचार्यः

[[7]]


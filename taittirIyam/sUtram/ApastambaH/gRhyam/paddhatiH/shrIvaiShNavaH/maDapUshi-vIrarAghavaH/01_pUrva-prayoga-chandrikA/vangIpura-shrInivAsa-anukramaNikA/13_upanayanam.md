+++
title = "१३ उपनयनम्"

+++

अथोपनयनम्

पञ्चमषष्ठसप्तमवर्षेषु वसन्ते कुर्यात् । सुप्रक्षालितपाणिपादं स्वाचान्तं धृतोर्ध्वपुण्ड्रं दक्षिणत उपवेश्य, गोत्रस्य शर्मणः कुमारस्य उपनयनकर्माङ्गम् अङ्कुरप्रतिसराभ्युदयपुण्याहवाचनानि कृत्वा, अमुकगोत्रममुकशर्माणम् उपनेष्य इति सङ्कल्प्य, “यज्ञोपवीतं पवित्र”मिति मन्त्रं सर्षिच्छन्दोदेवतं उच्चरन्नुपवीतं धारयित्वा,

[[78]]

तन्मन्त्रं वाचयित्वाचमय्य, परिषेचनापोशनप्राणाहुतिसहितं क्षारलवणवर्जं कुमारं भोजयित्वा, चौलवत् दिग्वपनं कृत्वा, स्नातं कुमारं दक्षिणत उपवेश्य, अग्निप्रतिष्ठादिपात्रसादनान्ते अश्मानं सद्यः कृत्तं वासो मौञ्जीमजिनं दर्भानुदकुम्भं कूर्चं दण्डञ्च सकृत् सादयित्वा, आयामतः परिमाणमित्यादि आज्यभागान्ते कुमारस्य दक्षिणहस्ते पालाशीं समिधं प्रदाय, 

> आयुर्दा देव जरसं गृणानो घृतप्रतीको घृतपृष्ठो अग्ने ।  
घृतं पिबन्नमृतं चारु गव्यं पितेव पुत्रं जरसेनयेमम् 

इति मन्त्रमाचार्य उक्त्वा कुमारमाधेहीत्युक्त्वा, कुमारेण समिधमाधाप्य, आचार्यः - 

> आतिष्ठेममश्मानम् अश्मेव त्वँ स्थिरो भव ।  
अभितिष्ठ पृतन्यतस्सहस्व पृतनायतः ॥ 

इति मन्त्रमुच्चरन्, अग्नेरुत्तरतोऽश्मानं दक्षिणेन पदा तिष्ठेति ब्रूयात् । कुमारो दक्षिणेन पदाऽश्मानमास्थाय, तत्रैव अधस्तात् तिष्ठेत् । अथाचार्यः 

> रेवतीस्त्वा व्यक्ष्णन् कृत्तिकाश्चाकृन्तँस्त्वा ।  
धियो वयं न वग्ना अवृञ्जन् सहस्रमन्ताँ अभितो अयच्छन् ।  
देवीर्देवाय परिधी सवित्रे । महत्तदासामभवन्महित्वनम् । 

इति वस्त्रमभिमन्त्र्य,

> या अकृन्तन्नवयन् या अतन्वत याश्च देवीरन्तानभितो ददन्त ।  
तास्त्वा देवीर्जरसे संव्ययन्त्वायुष्मानिदं परिधस्त्व वासः ।  
परिधत्त धत्त वाससैनं शतायुषं कृणुत दीर्घमायुः ।  
बृहस्पतिः प्रायच्छत् वास एतत्सोमाय राज्ञे परिधात वा उ ।  
जरां गच्छासि परिधत्स्व वासो भवाकृष्टीनामभिशस्तिपावा । 
शतं च जीव शरदस्सुवर्चा रायश्च पोषमुपसंव्ययस्व 

इति तिसृभिः अभिमन्त्रितं वस्त्रं परिधाप्य, 

> परीदं वासो अधिधास्स्वस्तयेऽभूरापीनामभिशस्तिपावा ।  
शतं च जीव शरदः पुरूचीर्वसूनि चार्यो विभजासि जीवन् 

इत्येतया कुमारमभिमन्त्रयेत् ।

> इयं दुरुक्तात्परिबाधमाना शर्म वरूथं पुनती न आगात् ।  
प्राणापानाभ्यां बलमाभरन्ती प्रिया देवानाँ सुभगा मेखलेयम् ।
>
> [[79]]
>
> ऋतस्य गोप्त्री तपसः परस्पी घ्नती रक्षस्सहमाना अरातीः ।  
सा नस्समन्तमनु परीहि भद्रया भर्तारस्ते मेखले मारिषाम । 

इति द्वाभ्यां त्रिरावृतां मौञ्जीं कटिदेशे त्रिः प्रदक्षिणं परिधाप्य, नाभिदेशे ब्रह्मग्रन्थिं कृत्वा, तं मन्त्रं वाचयेत् ।

> मित्रस्य चक्षुर्धरुणं बलीयस्तेजो यशस्वि स्थविरँ समिद्धम् ।  
अनाहनस्यं वसनं जरिष्णु परीदं वाज्यजिनं दधेऽहम् ॥ 

इति मन्त्रेण अजिनमुत्तरलोम धारयित्वा, तं मन्त्रं वाचयेत् । अग्नेरुत्तरतो दर्भान् संस्तीर्य, तेषु 

> आ गन्त्रा समगन्महि प्रसु मृत्युं युयोतन ।  
अरिष्टास्सञ्चरेमहि स्वस्ति चरतादिह स्वस्त्या गृहेभ्यः ॥ 

इति मन्त्रेण कुमारं प्रत्यङ्मुखस्तिष्ठन्नाचार्यः अन्यावर्जितं स्वोदकाञ्जलिं कुमारस्याञ्जलौ तूष्णीं निनीय, तेनोदकेन 

> समुद्रादूर्मिर्मधुमाँ उदारदपाँशुना सममृतत्वमश्याम् ।  
इमे नु ते रश्मयस्सूर्यस्य येभिस्सपित्वं पितरो न आयन् । 

इति मन्त्रेण कुमारं त्रिः प्रोक्ष्य, सकृत्म[[न्म??]]न्त्रेण द्विस्तूष्णीं श्लोकः -

> अन्ते तु सर्वमन्त्राणां हस्तग्रहणमिष्यते ।  
देवताभ्यः परीदानं रक्षणाय पृथक् पृथक् ॥ 

> अग्निष्टे हस्तमग्रभीथ्सोमस्ते हस्तमग्रभीथ्सविता ते हस्तमग्रभीत् सरस्वती ते हस्तमग्रभीत्पूषा ते हस्तमग्रभीदर्यमा ते हस्तमग्रभीदँशस्ते हस्तमग्रभीद्भगस्ते हस्तमग्रभीन्मित्रस्ते हस्तमग्रभीन्मित्रस्त्वमसि धर्मणाऽग्निराचार्यस्तव । 

इति दशभिः कुमारस्य साङ्गुष्ठमुत्तानं दक्षिणं हस्तं गृहीत्वा, 

> अग्नये त्वा परि ददामि शर्मन्, सोमाय त्वा परि ददामि शर्मन्, सवित्रे त्वा परि ददामि शर्मन्, सरस्वत्यै त्वा परि ददामि शर्मन्, मृत्यवे त्वा परि ददामि शर्मन्, यमाय त्वा परि ददामि शर्मन्, गदाय त्वा परि ददामि शर्मन्, 
>
> [[80]]
>
> अन्तकाय त्वा परि ददामि शर्मन्, अद्भ्यस्त्वा त्वा परि ददामि शर्मन्, ओषधीभ्यस्त्वा परि ददामि शर्मन्, पृथिव्यै त्वा सवैश्वानरायै परि ददामि शर्मन्, 

इत्येकादशभिः प्रतिमन्त्रम् अग्न्यादिदेवताभ्यो रक्षणार्थं किञ्चिद्धस्तं प्रसार्य दत्वा, "देवस्य त्वा सवितुः प्रसवे उपनये शर्मन्" इति हस्ताभ्यामालिङ्ग्य, आत्मनस्समीपं नीत्वा, यथास्थानमुपवेश्य, 

> सुप्रजाः प्रजया भूयास्सुवीरो वीरैः सुवर्चा वर्चसा सुपोषः पोषैः । 

इति तस्य दक्षिणे कर्णे जपित्वा, “ब्रह्मचर्यमागामुप मा नयस्व देवेन सवित्रा प्रसूतः” इति कुमारं वाचयित्वा, “को नामासी”ति पृच्छेत् “रामशर्मा नामास्मी”ति कुमारः प्रतिब्रूयात् । “कस्य ब्रह्मचार्यसि शर्मन्” इति पृष्टे “प्राणस्य ब्रह्मचार्यस्मी"ति प्रत्युक्ते 

> शर्मैष ते देव सूर्य ब्रह्मचारी तं गोपाय समामृतैष ते सूर्यपुत्रस्स दीर्घायुस्समामृत ।  
याँस्वस्तिमग्निर्वायुः सूर्यश्चन्द्रमा आपोऽनु सञ्चरन्ति ताँस्वस्तिमनुसंचर शर्मन् 

इत्याचार्य उक्त्वा, “अध्वनामध्वपते श्रेष्ठस्याध्वनः पारमशीय”। इति कुमारं वाचयेत् ।

## होमः

अथ होमः

अत्र श्लोकः -  
योगादीन्वाचयन्नेव कुमारं हावयेत्खलु ।  
द्वितीयचतुर्थौ ब्रूयात् आचार्यो जुहुयाद्वटुः ॥ 

> योगे योगे तवस्तरं वाजे वाजे हवामहे ।  
सखाय इन्द्रमूतये स्वाहा - इन्द्रायेदम् ।  
इममग्न आयुषे कृधि प्रियँ रेतो वरुण सोमराजन् ।  
मातेवास्मा अदिते शर्म यच्छ विश्वे देवा जरदष्टिर्यथा सत् स्वाहा - अग्नीवरुणसोमादितिविश्वेभ्यो देवेभ्य इदम् ।  
शतमिन्नु शरदो अन्ति देवा यत्रानश्चक्रा जरसं तनूनाम् ।  
पुत्रासो यत्र पितरो भवन्ति मानो मध्या रीरिषतायुर्गन्तोः स्वाहा - देवेभ्य इदम् । 
>
> [[81]]
> 
> अग्निष्ट आयुः प्रतरां दधात्वग्निष्टे पुष्टिं प्रतरां कृणोतु ।  
इन्द्रो मरुद्भिर्ऋतुधा कृणोत्वादित्यैस्ते वसुभिरादधातु स्वाहा - अग्नीन्द्राभ्यामिदम् ।  
मेधां मह्यमङ्गिरसो मेधाँसप्तर्षयो ददुः ।  
मेधां मह्यं प्रजापतिर्मेधामग्निर्ददातु मे स्वाहा - अङ्गिरस्सप्तर्षिप्रजापत्यग्निभ्य इदम् ।  
अफ्सरासु च या मेधा गन्धर्वेषु च यद्यशः ।  
दैवी या मानुषी मेधा सा मामा विशतादिह स्वाहा - मेधायशोभ्यामिदम् ।  
इमं मे वरुण श्रुधीहवमद्या च मृडय ।  
त्वामवस्युराचके स्वाहा - वरुणायेदम् ।  
तत्त्वायामि ब्रह्मणा वन्दमानस्तदाशास्ते यजमानो हविर्भिः ।  
अहेडमानो वरुणेह बोध्युरुशँस मान आयुः प्रमोषीः स्वाहा - वरुणायेदम् ।  
त्वन्नो अग्ने वरुणस्य विद्वान् देवस्य हेडोऽवयासिसीष्ठाः ।  
यजिष्ठो वह्नितमश्शोशुचानो विश्वा द्वेषाँसि प्रमुमुग्ध्यस्मत्स्वाहा - अग्नीवरुणाभ्यामिदम् ।  
स त्वन्नो अग्नेऽवमो भवोती नेदिष्ठो अस्या उषसो व्युष्टौ ।  
अवयक्ष्व नो वरुणँरराणो वीहि मृडीकँ सुहवो न एधि स्वाहा - अग्नीवरुणाभ्यामिदम् ।  
त्वमग्ने अयास्ययासन्मनसा हितः ।  
अयासन्हव्यमूहिषेऽयानो धेहि भेषजं स्वाहा - अग्नय अयस इदम् । 

आचार्यः जयादि “यदस्य कर्मण” इति स्विष्टकृदन्तं हुत्वा, शम्या अपोह्य, सँस्रावं हुत्वा, प्राणानायम्य, यजुर्भेषप्रायश्चित्तं करिष्य इति सङ्कल्प्य, भुवः स्वाहा - वायव इदम् । इति हुत्वा, प्राणानायम्य, अस्मिन्नुपनयनहोमकर्मणि मध्ये सम्भावितमन्त्रतन्त्रस्वरवर्णविधिविपर्यासन्यूनातिरिक्तप्रायश्चित्तार्थं सर्वप्रायश्चित्तहोमं होष्यामीति सङ्कल्प्य, प्रायश्चित्ताहुतीर्हुत्वा, परिषिच्य, प्रणीतावोक्षणान्तं कृत्वा । 

## ब्रह्मोपदेशः 

नमस्सदस इति सदस्यान् प्रणम्य, दक्षिणां दत्वा, अशेषे हे परिषत् स्वीकृत्य, मम गायत्रीप्रदाने (उपदेष्टृत्वे) अस्योपनीतस्य गायत्रीस्वीकरणे च योग्यता-सिद्धिमनुगृहाणेति प्रार्थ्य,

[[82]]

योग्यतासिद्धिरस्त्विति तैरनुज्ञातः, प्राणानायम्य, पूर्वोक्तेत्यादि मम गायत्रीप्रदाने(उपदेष्टृत्वे) अस्योपनीतस्य गायत्रीस्वीकरणे च योग्यतासिद्ध्यर्थं प्राजापत्यकृच्छ्राणि करिष्ये इति सङ्कल्प्य, हिरण्यगर्भ--प्रयच्छ मे, इमानि प्राजापत्यकृच्छ्राणि हिरण्यरूपाणि नानागोत्रेभ्यः श्रीवैष्णवेभ्यस्तेभ्यः सम्प्रददे न मम इति भूमौ साक्षतं सहिरण्यं जलं निस्राव्य, तद्धिरण्यं ब्राह्मणेभ्यो दत्वा, अग्नेः पश्चादुपनीतेन “अयं कूर्च" इति दत्तं कूर्चं “सुकूर्च” इति प्रतिगृह्य, तस्मिन् कूर्चे “राष्ट्रभृदस्याचार्यासन्दी मात्वद्योषम्” इति कुक्कुटासनेन प्राङ्मुख उपविशेत् । कुमार आचार्यं प्रणम्याभिवाद्य, तस्य पुरस्तात् प्रत्यङ्मुख आसीनो, दक्षिणेन पाणिना तस्य दक्षिणं पादं सव्येन सव्यमुपसङ्गृह्य, “सावित्रीं भो अनुब्रूहि” इति प्रार्थयेत् । अथाचार्यः पादादौ प्रणवादिव्याहृतित्रयम्, अर्धर्चादौ प्रथमद्वितीये व्याहृती, अनवानादौ तृतीयां व्याहृतिं च संयोज्य, गायत्रीं तस्य दक्षिणे कर्णे जपित्वा, तथैव तं वाचयित्वा, “अवृधमसौ सौम्य प्राण स्वं मे गोपाये”ति दक्षिणेन हस्तेन उत्तरमोष्ठमुपस्पर्शयित्वा, आचामयेत् । नात्रादश्शब्दे शर्मनिर्देशः । “ब्रह्मण आणीस्थ” इति हस्ताभ्यां युगपत्कर्णावुपस्पर्शयित्वा, 

> सुश्रवस्सुश्रवसं मा कुरु यथा त्वँसुश्रवस्सुश्रवा अस्येवमहँसुश्रवस्सुश्रवा भूयासं यथा त्वँसुश्रवो देवानां निधिगोपोऽस्येवमहं ब्राह्मणानां ब्रह्मणो निधिगोपो भूयासम् 

इति पालाशं बैल्वं वा दण्डं धारयित्वा, 

> स्मृतं च मेऽस्मृतं च मे तन्म उभयं व्रतं निन्दा च मेऽनिन्दा च मे तन्म उभयं व्रतँ श्रद्धा च मेऽश्रद्धा च मे तन्म उभयं व्रतं विद्या च मेऽविद्या च मे तन्म उभयं व्रतँ श्रुतं च मेऽश्रुतं च मे तन्म उभयं व्रतँसत्यं च मेऽनृतं च मे तन्म उभयं व्रतं तपश्च मेऽतपश्च मे तन्म उभयं व्रतं व्रतं च मेऽव्रतं च मे तन्म उभयं व्रतं यद्ब्राह्मणानां ब्रह्मणि व्रतम् । 
>
> [[83]]
>
> यदग्नेस्सेन्द्रस्य सप्रजापतिकस्य सदेवस्य सदेवराजस्य समनुष्यस्य समनुष्यराजस्य सपितृकस्य सपितृराजस्य सगन्धर्वाफ्सरस्कस्य । यन्म आत्मन आत्मनि व्रतं तेनाहँ सर्वव्रतो भूयासम् । 

इति वाचयेत् । ततः कुमारः “वरं ते ददामि” इति गुरवे वरं दद्यात् । आचार्यस्तं प्रतिगृह्य, 

> उदायुषा स्वायुषोदोषधीनाँरसेनोत्पर्जन्यस्य शुष्मेणोदस्थाममृताँ अनु । 

इति कुमारमुत्थाप्य, 

> तच्चक्षुर्देवहितं पुरस्ताच्छुक्रमुच्चरत् । पश्येम शरदश्शतं, जीवेम शरदश्शतं, नन्दाम शरदश्शतं, मोदाम शरदश्शतं, भवाम शरदश्शतं, शृणवाम शरदश्शदतं, प्रब्रवाम शरदश्शतम्, अजीता स्याम शरदश्शतं, ज्योक्चसूर्यं दृशे 

इति मन्त्रैरादित्योपस्थानं कारयित्वा ब्रह्मोद्वासनं कृत्वा 

> यस्मिन्भूतं च भव्यं च सर्वे लोकास्समाहिताः ।  
तेन गृह्णामि त्वामहं मह्यं गृह्णामि त्वामहं प्रजापतिना त्वा मह्यं गृह्णामि शर्मन् 

इति तस्य दक्षिणं हस्तं दक्षिणहस्तेन गृह्णीयात् । ततः अग्निमुपतिष्ठेत् । ततः कुमारः त्रिः प्राणानायम्य, श्रीभगवदाज्ञया भगवत्प्रीत्यर्थं भगवत्कैङ्कर्यरूपं प्रातस्समिध आधास्यामीति सङ्कल्प्य, उल्लिख्यावोक्ष्य, अग्निं प्रतिष्ठाप्य, प्रज्वाल्य, 

> परित्वाऽग्ने परिमृजाम्यायुषा च धनेन च ।  
सुप्रजाः प्रजयाभूयासँ सुवीरो वीरैस्सुवर्चा वर्चसा सुपोषः पोषैः सुगृहो गृहैस्सुपतिः पत्या सुमेधा मेधया सुब्रह्मा ब्रह्मचारिभिः 

इति परिसमूह्य, अदितेऽनुमन्यस्व, अनुमतेऽनुमन्यस्व, सरस्वतेनुमन्यस्व, देव सवितः प्रसुव इति परिषिच्य, 

> अग्नये समिधमाहार्षं बृहते जातवेदसे यथा त्वमग्ने समिधा समिध्यस एवं मामायुषा वर्चसा सन्या मेधया प्रजया पशुभिर्ब्रह्मवर्चसेनान्नाद्येन समेधय स्वाहा, एधोस्येधिषीमहि स्वाहा, समिदसि समेधिषीमहि स्वाहा,
>
> [[84]]
>
> तेजोऽसि तेजो मयि धेहि स्वाहा, अपो अद्यान्वचारिषँ रसेन समसृक्ष्महि । पयस्वाँअग्न आगमं तं मा सँसृज वर्चसा स्वाहा, सम्माग्ने वर्चसा सृज प्रजया च धनेन च स्वाहा, विद्युन्मे अस्य देवा इन्द्रो विद्यात्सहर्षभिस्स्वाहा, अग्नये बृहते नाकाय स्वाहा, द्यावापृथिभ्याँ स्वाहा, एषा ते अग्ने समित्तया वर्धस्व चाप्ययस्व च तयाहं वर्धमानो भूयासमाप्ययमानश्च स्वाहा, योमाग्ने भागिनँसन्तमथाभागं चिकीर्षति । अभागमग्ने तं कुरु मामग्ने भागिनं कुरु स्वाहा, समिधमाधायाग्ने सर्वव्रतो भूयासँ स्वाहा 

इति द्वादश समिध आधाय, तूष्णीं परिसमूह्य, 

> अदितेऽन्वमँस्थाः, अनुमतेऽन्वमँस्थाः, सरस्वतेऽन्वमँस्थाः, देव सवितः प्रासावीः 

इति परिषिच्य, ओं श्रीविष्णवे स्वाहा, श्रीविष्णवे परमात्मन इदम् । उपस्थानं 

> यत्ते अग्ने तेजस्तेनाहं तेजस्वी भूयासं यत्ते अग्ने वर्चस्तेनाहं वर्चस्वी भूयासं यत्ते अग्ने हरस्तेनाहँ हरस्वी भूयासं, मयि मेधां मयि प्रजां मय्यग्निस्तेजो दधातु मयि मेधां मयि प्रजां मयीन्द्र इन्द्रियं दधातु मयि मेधां मयि प्रजां मयि सूर्यो भ्राजो दधातु 

इति अग्निमुपतिष्ठेत । एव (त)मग्निं त्र्यहं धारयेत् । सायं प्रातः समिध आदधीत । त्र्यहादूर्ध्वमासमावर्तनं लौकिकाग्नौ सायं प्रातः समिध आदद्ध्यात् । आचार्यः कुमारं षडर्थान् संशास्ति । आचार्यः कुमारं ब्रह्मचार्यसि - कुमारः बाढं, आचार्यः अपोशान-कुमारः बाढम्, आचार्यः कर्मकुरु - कुमारः बाढम्, आचार्यः मासुषुप्थाः - कुमारः बाढम्, आचार्यः भिक्षाचर्यं चर कुमारः बाढम्, आचार्यः आचार्याधीनो भव कुमारः बाढम्, आचार्यः तस्मै अरिक्तं पात्रं प्रयच्छन्, मातरमेवाग्रे भिक्षस्व भगिनीं वेति ब्रूयात् । स च “भवति भिक्षां देही”ति मातरमेवाग्रे भिक्षेत । भगिनीं वा । तत्समाहृत्योपनिधाय, भैक्षमिदमाहृतमित्याचार्याय ब्रूयात् । 

[[85]]

तत्सुभैक्षमित्याचार्यः प्रतिगृह्णीयात् । कुमारः त्र्यहं क्षारलवणवर्जं भुञ्जीत । मन्त्रवद्धृतमेव वस्त्रं धारयेत् । चतुर्थेऽहनि तद्विसृज्य, अन्यद्वस्त्रमाचार्यः परिधापयेत् । कुमारः पूर्वधृतवस्त्रं गुरो वासस्ते ददामि इति आचार्याय दद्यात् । 

> यस्य ते प्रथमवास्यँ हरामस्तं त्वा विश्वे अवन्तु देवाः।  
तं त्वा भ्रातरस्सुवृधो वर्धमानमनु जायन्तां बहवस्सुजातम् 

इति तत् प्रतिगृह्णीयात् ।

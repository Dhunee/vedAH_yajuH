+++
title = "११ उपनयनम्"

+++

अथोपनयनम्

पञ्चमषष्ठसप्तमवर्षेषु वसन्तेषु कुर्यात् । चौलवत् कुमारं दक्षिणत उपवेश्य अमुकगोत्रम् अमुकशर्माणं कुमारम् उपनेष्ये इति सङ्कल्प्य

[[16]]

'यज्ञोपवीतं परमम्' इति मन्त्रं सर्षिच्छन्दोदैवतम् उच्चरन् धारयित्वा मन्त्रं वाचयित्वा आचमय्य परिषेचनापोशनप्राणाहुतिसहितं क्षारलवणवर्जं कुमारं भोजयित्वा चौलवत् दिग्वपनं कृत्वा क्षौरं कारयित्वा स्नातं कुमारं दक्षिणत उपवेश्य अग्निप्रतिष्ठादिपात्रसादनान्ते अश्मानं सद्यःकृत्तं वासो मौञ्जीमजिनं दर्भान् उदकं कूर्चं दण्डं च सादयित्वा आज्यभागान्ते कुमारस्य हस्ते पालाशीं समिधं प्रदाय 'आयुर्दादेवे'ति मन्त्रमुच्चरन् आधेहीत्युक्त्वा कुमारेण समिधमाधाप्य ‘आतिष्ठेम'मिति मन्त्रमुच्चरन् अग्नेरुत्तरतोऽश्मानं ‘दक्षिणेन पदा तिष्ठ' इति ब्रूयात् । कुमारः दक्षिणेन पदा अश्मानमास्थाय तत्रैवाधस्तात् तिष्ठेत् । आचार्यो 'रेवतीस्त्वा' इति द्वाभ्यां वस्त्रमभिमन्त्र्य ‘परीदं वास' इति तिसृभिः परिधाप्य 'या अकृन्तन्' इत्येतया कुमारमभिमन्त्रयेत् । ‘इयं दुरुक्तात्’ ‘मित्रस्य चक्षुः’ ‘आगन्त्रा', 'समुद्रादूर्मिः' ‘उदायुषे'त्येतान् मन्त्रान् स्वयमुच्चरन् तत्तत्क्रियां कृत्वा पश्चात् कुमारं वाचयेत् । ‘इयं दुरुक्तात्’ ‘ऋतस्ये'त्येताभ्यां त्रिवृतां मौञ्जीं कटिदेशे त्रिः प्रदक्षिणं परिधाय नाभिदेशे ब्रह्मग्रन्थिं कृत्वा 'मित्रस्य चक्षुः' इत्येतया अजिनमुत्तरलोम धारयित्वा अग्नेरुत्तरतो दर्भान् संस्तीर्य तेषु ‘आगन्त्रा’ इत्येतया कुमारं प्रत्यङ्मुखमवस्थाप्य प्राङ्मुखः तिष्ठन् अन्यावर्जितं स्वोदकाञ्जलिं तस्य अञ्जलावानीय तेनोदकेन 'समुद्रादूर्मिः' इत्येतया कुमारं त्रिः प्रोक्ष्य ‘अग्निष्टे हस्तमग्रभीत्' इत्यादिभिः दशभिः तस्य साङ्गुष्ठमुत्तानं दक्षिणं हस्तं गृहीत्वा 'अग्नये त्वा परिददामि' इत्येकादशभिः प्रतिमन्त्रम् अग्नयादिदेवताभ्यो रक्षणार्थं किञ्चित् हस्तं प्रसार्य दत्वा 'देवस्य त्वा' इति हस्ताभ्याम् आलिङ्ग्य आत्मनः समीपं नीत्वा यथास्थानमुपवेश्य 'सुप्रजाः प्रजया' इति दक्षिणे कर्णे जपित्वा 'ब्रह्मचर्यमागा'मिति तं वाचयित्वा को नामासि इति पृच्छेत् । असौ नामास्मीति प्रति ब्रूयात् । कस्य ब्रह्मचार्यस्यसाविति पृष्टे प्राणस्य ब्रह्मचारी अस्मीति प्रत्युक्ते असौ एष ते देव सूर्य इति जपित्वा 'अध्वनाम् अध्वपत' इति तं वाचयित्वा 

[[17]]

'योगे योग' इत्यादिषु एकादशसु मन्त्रेषु द्वितीयचतुर्थौ स्वयमुक्त्वा स्वाहेति कुमारं वाचयन् हावयेत् । अन्यान् नव मन्त्रान् कुमारमेव वाचयन् हावयित्वा जयादिसँस्रावान्तं कृत्वा 'भुवः स्वाहा' इति हुत्वा प्रायश्चित्तपरिषेचनप्रणीतावोक्षणानि कृत्वा सदस्यान् प्रणम्य दक्षिणां दत्वा अनुज्ञाप्य अग्नेः पश्चात् कुमारनिहिते कूर्चे 'राष्ट्रभृदसीति' प्राङ्मुखः उपविशेत् । ततः कुमार आचार्यं प्रणम्य अभिवाद्य तस्य पुरस्तात् प्रत्यङ्मुखः आसीनो दक्षिणेन पाणिना दक्षिणं पादं सव्येन सव्यमुपसङ्गृह्य 'सावित्री भो अनुब्रूहि' इति प्रार्थयेत् । अथ आचार्यः पादादौ प्रणवादिव्याहृतित्रयम्, अर्धर्चादौ प्रथमद्वितीये व्याहृती अनवानादौ तृतीयां व्याहृतिं च संयोज्य गायत्रीं तस्य दक्षिणे कर्णे जपित्वा तथैव तं वाचयित्वा 'अवृधमसौ सौम्ये'ति दक्षिणहस्तेन उत्तरमोष्ठम् उपस्पर्शयित्वा आचामयेत् । नात्र अदश्शब्दे शर्मनिर्देशः । 'ब्रह्मण आणीस्थ' इति हस्ताभ्यां युगपत् कर्णौ उपस्पर्शयित्वा ‘सुश्रवः सुश्रवसम्' इति पालाशं बैल्वं वा दण्डं धारयित्वा ‘स्मृतं च मे' इत्यादि 'सर्वव्रतो भूयासम्' इत्यन्तं वाचयेत् । कुमारो वरं ते ददामि इति गुरवे गां दद्यात् । अथाचार्यो दक्षिणनासिकया वायुं सप्तदशकृत्वः आरोप्य 'देवस्ये'त्युक्त्वा 'राजा त्वा वरुणो नयतु देवि दक्षिणे रुद्राय गाम्’ इत्यादि ‘आङ्गीरसः प्रतिगृह्णातु' इत्यन्तम् उक्त्वा प्रतिगृह्य 'उदायुषे'ति कुमारमुत्थाप्य 'तच्चक्षुरि'त्यादिभिः आदित्योपस्थानं कारयित्वा दक्षिणतो निषादितं ब्राह्मणं सम्पूज्य आसमावर्तनान्मत्तोऽयं न विप्रयुज्येतेति यं कुमारं कामयते तस्य दक्षिणं हस्तं 'यस्मिन् भूतं च' इत्येतया दक्षिणहस्तेन गृह्णीयात् । ततोऽग्निमुपतिष्ठेत् । ततः कुमारः त्रिः प्राणानायम्य समिध आधास्यामीति सङ्कल्प्य उल्लिख्यावोक्ष्य अग्निं प्रतिष्ठाप्य प्रज्वाल्य ‘परित्वाग्ने' इति परिसमूह्य परिषिच्य ‘अग्नये समिधमाहार्षम्' इत्याद्यैः द्वादशभिः मन्त्रैः द्वादश समिध आधाय तूष्णीं परिसमूह्य परिषिच्य 'यत्ते अग्ने' इति त्रिभिः ‘मयि मेधाम्' इति त्रिभिश्च अग्निमुपतिष्ठेत । एतमग्निं त्र्यहं धारयेत् । अस्मिन् अग्नौ सायं प्रातः समिधः आदध्यात् ।

[[18]]

त्र्यहादूर्ध्वमासमावर्तनात् लौकिकाग्नौ समिदाधानं सायमेवेत्येके । अथ आचार्यः कुमारं ब्रह्मचार्यसीत्यादि षडर्थान् श्रावयेत् । प्रतिसंशासनं बाढमिति ब्रूयात् । आचार्यः तस्मै अरिक्तं पात्रं प्रयच्छन् मातरमेव भिक्षस्व भगिनीं वेति ब्रूयात् । स च 'भवति भिक्षां देहि' इति मातरमेवाग्रे भिक्षेत भगिनीं च । तत्समाहृत्य उपनिधाय भैक्षमिदमाहृतमिति आचार्याय ब्रूयात् । तत्सुभैक्षमित्याचार्यः प्रतिगृह्णीयात् । कुमारः त्र्यहं क्षारलवणवर्जं भुञ्जीत । मन्त्रवद्धृतमेव वस्त्रं धारयेत् । चतुर्थेऽहनि तद्वस्त्रं विस्रस्य अन्यद्वस्त्रं परिधाय गुरो वस्त्रं ते दादामीति पूर्वधृतं वस्त्रं आचार्याय दद्यात् । अथ आचार्यः वायुं पूर्ववत् आरोप्य 'यस्य ते प्रथमवास्या ँहराम' इत्येतया तत् प्रतिगृह्णीयात् । मातरि गर्भिण्यां रजस्वलायां वा उपनयनं न कुर्यात् ।

## पुनस्-संस्कार-निमित्तानि

पुनस्संस्कारनिमित्तानि

तीर्थयात्रां विना गौडवङ्गकलिङ्गसौवीरसौराष्ट्रमागधावन्तिदक्षिणापथादिदेशगमने सिन्धुतरणे विण्मूत्रप्राशने मद्यप्राशने सर्वेषां पुनरुपनयनं ब्रह्मचारिणस्तु प्रेतनिर्हरणे पितृमातृपितामहाचार्योपाध्यायमातुलपितृव्यज्येष्ठेभ्यः अन्येषां प्रेतकार्ये पितृमातृज्येष्ठभ्रात्राचार्यव्यतिरिक्तोच्छिष्टान्नप्रेतान्नाशौचान्नगणान्नगणिकान्नशूद्रान्नसूतकान्नभोजने श्राद्धभोजने अनिर्दशाहक्षीरपाने मधुमांसभक्षणे मातरि रजस्वलायाम् उपनयने च पुनरुपनयनं कार्यम् । उपवीतपरित्यागे सप्तकृच्छ्राणि कृत्वा पुनरुपनयनं कुर्यात् । मेखलाजिनमौञ्जीभिक्षाचरणत्रिरात्रव्रतानि पुनरुपनयने वर्जयेत् ।

॥ इति प्रयोगचन्द्रिकायां दशमः खण्डः ॥

## उपवीतविधिः

अथोपवीतविधिः

स्वाध्यायदिवसे शुचि कार्पासनिर्मितं सूत्रं प्रणवेनाभिमन्त्र्य 'आपो वा इद ँ सर्वम्' इति अद्भिरभिषिच्य सप्तप्रणवपूर्वकं व्याहृतित्रयेण अभिमन्त्र्य

[[19]]

चतुरङ्गुलमानेन षण्णवतिसंख्यया सूत्रम् अच्छिन्नं त्रिगुणीकृत्य प्रणवव्याहृतिभिः प्रोक्ष्य कूर्चोपरि निधाय 'आपोहिष्ठा मयोभुव' इति तिसृभिः 'हिरण्यवर्णाः शुचयः पावकाः' इति च तिसृभिः 'पवमानस्सुवर्जनः' इत्यनुवाकेन च दर्भैः प्रोक्ष्य प्रत्यङ्मुखो गृहीतमध्यः, गृहीताग्रौ प्राङ्मुखौ दक्षिणहस्तोर्ध्वं पाणिभ्यां प्रणवव्याहृतिभिः अनुवर्त्य सावित्र्या त्रिगुणीकृत्य प्राणानां ग्रन्थिरसीति ग्रन्थिं कृत्वा वामहस्तोर्ध्वं पाणिभ्याम् अनुवर्त्य दर्भैः घृष्ट्वा दर्भास्तृते शुचौ देशे प्रसार्य तदुपरि द्वौ दर्भौ प्रसार्य त्रिः करध्वनिं कृत्वा भ्रमत्सूत्रं नावेक्षेताम् । अनन्तरं तत्सूत्रमादाय अश्वत्थादियाज्ञियवृक्षे पितृभ्यो नम इति बद्ध्वा सूत्रकुटिलं प्रणवव्याहृतिभिः ऋजूकृत्य त्रिवलयं कृत्वा अग्राभ्यां मध्यमावेष्ट्य पुनः सूत्रत्रयं परिवेष्ट्य प्राणानां ग्रन्थिरसीति ब्रह्मग्रन्थिं कृत्वा शुचौ देशे गोमयोपलिप्ते व्रीहीन् निधाय तदुपरि जलपूर्णं सकूर्चं सयाज्ञियशाखं कुम्भं निधाय तस्मिन् प्रणवव्याहृतिभिः यज्ञोपवीतं निधाय गन्धादिभिरभ्यर्च्य यज्ञोपवीतप्रतिष्ठां करिष्य इति सङ्कल्प्य यज्ञोपवीतं स्पृशन् प्रणवव्याहृतिभिः व्यस्ताभिः समस्ताभिः व्याहृतिभिश्च प्रतिमन्त्रैश्च प्रतिष्ठाप्य 'भूरग्निं च' इत्यनुवाकेनाभिमन्त्र्य नवतन्तुदेवताः पृथिवीमपोऽग्निं वायुमाकाशं प्राणम् आत्मानम् अन्तरात्मानं परमात्मानं च ग्रन्थित्रयदेवताः ब्रह्मविष्णुरुद्राः यज्ञोपवीताधिष्ठानदेवतां परमात्मानं च आवाह्य आसनादिभिरभ्यर्च्य ‘आसत्येन’ ‘उद्वयं तमसः' 'चित्रं देवानां' 'तच्चक्षुः' इति चतुर्भिः सूर्याय प्रदर्श्य पूर्ववत् निधाय यज्ञोपवीतं स्पृशन् अष्टोत्तरशतं गायत्री जपित्वा 'त्र्यम्बकं यजामह' इति सकृज्जपित्वा उत्तानेन दक्षिणहस्तेन अवाचीनेन वामहस्तेन यज्ञोपवीतं गृहीत्वा सर्षिच्छन्दोदैवतं 'यज्ञोपवीतम्' इति मन्त्रेण धारयेत् । प्रत्युपवीतं मन्त्रोच्चारणाचमने कुर्यात् । विच्छिन्नैकतन्तुम् अविच्छिन्नैकतन्तुं वा त्रिभिः ब्राह्मणैः वा अनिर्मितम् अनुवर्तने मनुष्यमार्जारादिभिः अधोगतं पूयशोणितविण्मूत्रश्लेष्मोच्छिष्टं दूषितम् अशुचिस्पृष्टं विण्मूत्रोत्सर्जने चण्डालैः ग्रामचण्डालैश्च सम्भाषणे निवीतं कृत्वा दक्षिणे कर्णे च अनिक्षिप्तं चोपवीतं परित्यजेत् ।

[[20]]

भुजकूर्परमणिबन्धेषु उपवीते गते क्रमेण त्रीन् षट् द्वादश प्राणायामान् कुर्यात् । क्रोधात् मोहाद्वा यज्ञोपवीतच्छेदने नद्यां स्नात्वा अष्टासहस्रगायत्रीं जपेत् । उपवीतनाशे यावदुपवीतं न लभ्यते तावत् कार्पासतन्तुगोवालकुशेषु अन्यतमेन कृतं धारयेत् । एकरात्रमपि उपवीतेन विना शूद्रो भवति ।

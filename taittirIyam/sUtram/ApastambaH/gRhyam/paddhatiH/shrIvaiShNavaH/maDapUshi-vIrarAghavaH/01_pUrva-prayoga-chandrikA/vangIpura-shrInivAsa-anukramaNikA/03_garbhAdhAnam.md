+++
title = "०३ गर्भाधानम्"

+++

अथ गर्भाधानम्

पत्न्यामृतुमत्यामृतुकाले आद्याश्चतस्रो रात्रीः विहायान्यासु द्वादशसु रात्रिषु शुभदिने कृतौपासनः - भुक्त्वा, भुक्तवत्त्या पत्न्या सह सुमनाः पाणिपादं प्रक्षाल्य, द्विराचम्य, ब्राह्मणाननुज्ञाप्य, विष्वक्सेनं सम्पूज्य, प्राणानायम्य,

[[46]]

श्रीगोविन्देत्यादि अस्यां शुभतिथौ आवयोः सत्सन्तानसमृद्ध्यर्थं फलदान, ताम्बूलदानानि करिष्य इति सङ्कल्प्य, 

> फलं मनोरथफलं प्रददाति सदा नृणाम् ।  
पुत्रपौत्राभिवृद्ध्यर्थम् अदश्शान्तिं प्रयच्छ मे ॥ 

इति मन्त्रमुक्त्वा, आवयोः सत्सन्तानसमृद्धिं कामयमानः तुभ्यमहं सम्प्रददे न मम इति हिरण्यं ब्राह्मणेभ्यो दत्वा, पत्न्या सहासीनः त्रिः प्राणानायम्य, श्रीगोविन्देत्यादि अस्यां शुभतिथौ श्रीभगवदाज्ञया भगवत्प्रीत्यर्थं, भगवत्कैङ्कर्यरूपम् अमुकगोत्राममुकनाम्नीं मम धर्मपत्नीं गर्भाधानेन कर्मणा संस्करिष्यामीति सङ्कल्प्य, 

> विष्णुर्योनिं कल्पयतु त्वष्टा रूपाणि पिँशतु ।  
आसिञ्चतु प्रजापतिर्धाता गर्भं दधातु ते ।  
गर्भं धेहि सिनीवालि गर्भं धेहि सरस्वति ।  
गर्भं ते अश्विनौ देवावाधत्तां पुष्करस्रजा ।  
हिरण्ययी अरणी यन्निर्मन्थतो अश्विना ।  
तन्ते गर्भँहवामहे दशमे मासि सूतवे ।  
यथेयं पृथिवी मही तिष्ठन्ती गर्भमादधे ।  
एवं त्वं गर्भमाधत्स्व दशमे मासि सूतवे ।  
यथा पृथिव्यग्निगर्भा द्यौर्यथेन्द्रेण गर्भिणी ।  
वायुर्यथा दिशां गर्भ एवं गर्भं दधामि ते ।  
विष्णो श्रेष्ठेन रूपेणास्यां नार्यां गवीन्याम् ।  
पुमाँसं गर्भमाधेहि दशमे मासि सूतवे ।  
नेजमेष परापत सुपुत्रः पुनरापत ।  
अस्यै मे पुत्रकामायै गर्भ मा धेहि यः पुमान् ।  
व्यस्य योनिं प्रति रेतो गृहाण पुमान् पुत्रो धीयतां गर्भो अन्तः ।  
तं माता दशमासो बिभर्ति(र्तु) स जायतां वीरतमस्स्वानाम् ।  
आते गर्भो योनिमेतु पुमान्बाण इवेषुधिम् ।  
आ वीरो जायतां पुत्रस्ते दशमास्यः ।  
करोमि ते प्राजापत्यमागर्भो योनिमेतु ते ।  
अनूनः पूर्णो जायतामश्लोणोपिशाचधीतः[[??]] ।  
पुमाँस्ते पुत्रो नारितं पुमाननु जायताम् ।  
तानि भद्राणि बीजान्यृषभा जनयन्तु नौ ।  
यानि भद्राणि भद्राणि बीजान्यृषभा जनयन्ति नः ।  
तैस्त्वं पुत्रान्विन्दस्व सा प्रसूर्धेनुका भव ।  
काम (प्र) समृद्ध्यतां मह्यमपराजितमेव मे ।  
यं कामं कामये देव तं मे वायो समर्धय ॥

इति गर्भाधानमन्त्रं जपित्वा, पत्न्या सह संविशेत् ॥

[[47]]

## अभ्युदयम्

परेद्युः प्रातःकालिकनित्यकर्माणि औपासनान्तं कृत्वा, पत्न्या सह प्राणानायम्य, गर्भाधानकर्माङ्गमभ्युदयश्राद्धं करिष्य इति सङ्कल्प्य, अन्नेन आमेन हिरण्येन वा कुर्यात् । हिरण्यपक्षे - हिरण्यगर्भगर्भस्थं प्रयच्छ मे, इत्युक्त्वा, वसुसत्याख्यविश्वेभ्यो देवेभ्यः नान्दीमुखाभ्यः मातृपितामहीप्रपितामहीभ्यः, नान्दीमुखेभ्यः पितृपितामहप्रपितामहेभ्यः, नान्दीमुखेभ्यः मातामहमातुःपितामहमातुःप्रपितामहेभ्यः, नान्दीश्राद्धसंरक्षकश्रीमहाविष्णवे च इदं हिरण्यम् इति हिरण्यं निधाय । 

> यज्ञेश्वरो हव्यसमस्तकव्यभोक्ता अव्ययात्मा हरिरीश्वरोऽत्र ।  
तत्सन्निधानादपयान्तु सद्यः रक्षांस्यशेषाण्यसुराश्च सर्वे ॥ 

> एको विष्णुः महद्भूतं पृथग्भूतान्यनेकशः ।  
त्रीन् लोकान् व्याप्य भूतात्मा भुङ्क्ते विश्वभुगव्ययः ॥ 

अनेन नान्दीमुखेन (सत्यवसुसंज्ञयक) वसुसत्याख्यविश्वदेवरूपी, नान्दीमुख (प्रपितामहि-पितामहि-मातृस्वरूपि, प्रपितामह-पितामह-पितृस्वरूपी) मातृपितामहीप्रपितामहीरूपी, नान्दीमुखपितृपितामहप्रपितामहरूपी, नान्दीमुखसपत्नीकमातामहमातुःपितामहमातुःप्रपितामहरूपी, नान्दीश्राद्धसंरक्षकश्रीमहाविष्णुस्वरूपी, सर्वाकारो भगवान् स एव श्रीजनार्दनः प्रीयतामिति साक्षतं जलं हिरण्योपरि निनीय इदं हिरण्यं नानागोत्रेभ्यः श्रीवैष्णवेभ्यस्तेभ्यः तेभ्यः सम्प्रददे न मम इति साक्षतं जलं निस्राव्य, ब्राह्मणेभ्यो दद्यात् ॥

## पुण्याहम्

अथ पुण्याहम्

तण्डुलोपरि सकूर्चं सपल्लवं, सोदकं सफलं कुम्भं निधायालङ्कृत्य, प्राणानायम्य, अस्यां शुभतिथौ, गोत्राया नाम्न्या मम धर्मपत्न्याः, गर्भाधानकर्माङ्गं पुण्याहं वाचयिष्य इति सङ्कल्प्य

[[48]]

चतुरो ब्राह्मणान् भोजयित्वा, तण्डुलादि वा दत्वा, स्वामिनः मनस्समाधीयतामिति प्रार्थ्य, समाहितमनसः स्म इति तैः प्रत्युक्ते, प्रसीदन्तु भवन्त इति तान् पुनः प्रार्थ्य, प्रसन्नाः स्म इति तैः प्रत्युक्ते, ओं भवद्भिरनुज्ञातः पुण्याहं वाचयिष्ये, ओं वाच्यतामित्यनुज्ञाते, कुम्भं वामहस्ते निधाय, दक्षिणहस्तेन पिधाय, कर्मणः पुण्याहं भवन्तो ब्रुवन्तु, पुण्याहं कर्मणोऽस्तु, कर्मणे स्वस्ति भवन्तो ब्रुवन्तु, स्वस्ति कर्मणेऽस्तु, कर्मण ऋद्धिं भवन्तो ब्रुवन्तु, कर्म ऋद्ध्यतामिति प्रार्थना-प्रतिवचने त्रिस्त्रिः, पूर्ववत् कुम्भं निधाय, कस्मिंश्चित्पात्रे कूर्चेन किञ्चित् किञ्चित् अस्तुशब्देषु जलं निनीय, ओं ऋद्धिः, ओं समृद्धिः, पुण्याहसमृद्धिः, शिवं कर्म, प्रजापतिः प्रीयताम्, अस्तु प्रीयतां भगवान् प्रजापतिः ब्रह्मा, अस्त्विति ते ब्रूयुः, शान्तिरस्तु, पुष्टिरस्तु, तुष्टिरस्तु, अविघ्नमस्तु, आयुष्यमस्तु, आरोग्यमस्तु, धनधान्यसमृद्धिरस्तु, गोब्राह्मणेभ्यः शुभं भवतु, ईशान्यां बहिर्देशे अरिष्टनिरसनमस्तु, आग्नेय्यां यत्पापं तत्प्रतिहतमस्तु, सर्वशोभनमस्तु, सर्वास्सम्पदः सन्तु । इति सर्वे सप्रणवं सह ब्रूयुः । ओं शान्तिश्शान्तिरिति नीतं पात्रस्थं जलं कुम्भे निस्राव्य, "इमं मे वरुण” “तत्त्वायामी"ति द्वाभ्यां कुम्भे वरुणरूपिणं भगवन्तम् आवाह्य आसनादिवीटिकान्तैरभ्यर्च्य, वरुणमुद्वास्य, कुम्भजलेन प्रोक्ष्य, हस्ते निनयेत् ॥

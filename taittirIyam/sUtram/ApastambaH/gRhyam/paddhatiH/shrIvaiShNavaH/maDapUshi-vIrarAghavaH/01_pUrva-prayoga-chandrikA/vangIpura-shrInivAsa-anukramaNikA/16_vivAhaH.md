+++
title = "१६ विवाहः"

+++

अथ विवाहः

नमस्सदस इति सदस्यान् प्रणम्य, विष्वक्सेनं सम्पूज्य, विवाहं करिष्यमाणः स्वयं वान्यो वा प्राणानायम्य, पञ्चपालिकाशुद्ध्यर्थं शुद्धिपुण्याहं वाचयिष्य इति सङ्कल्प्य, पुण्याहं वाचयित्वा, पुण्याहजलेन कूर्चेन व्याहृतिभिः पञ्चपालिकाः प्रोक्ष्य, प्राणानायम्य, अमुकगोत्रस्यामुकशर्मणो वरस्य अमुकगोत्राया अमुकनाम्न्याः कन्यायाश्च उभयोरुद्वाहकर्माङ्गम् अङ्कुरार्पणकर्म करिष्य इति सङ्कल्प्य अङ्कुरार्पणं कृत्वा सुरक्षितं कृत्वा सायं प्रातस्सम्पूजयेत्, प्राणानायम्य अमुकगोत्रस्यामुकशर्मणो वरस्य अमुकगोत्राया अमुकनाम्न्याः कन्यायाश्च उभयोरुद्वाहकर्माङ्गं प्रतिसरबन्धकर्म करिष्य इति सङ्कल्य,

[[104]]

"ब्रह्मजज्ञानमि"ति उल्लेखनादि नमो ब्रह्मण इति परिधानीयजपान्तं कृत्वा कूर्चेन व्याहृतिभिः कुम्भजलेन प्रतिसरसूत्रं हस्तं च प्रोक्ष्य, त्र्यम्बकमिति हरिद्रादिना प्रतिसरसूत्रं त्रिरुन्मृज्य, तण्डुलपूर्णं कन्याया हस्तं “अग्निरायुष्मानिति” पञ्चभिः गृहीत्वा, “बृहत्साम” इति कन्याहस्ते प्रतिसरं बद्ध्वा वरस्य हस्तं अग्निरायुष्मानिति गृहीत्वा, वरस्य हस्ते विश्वेत्तात इति बध्वा, घृतसूक्तेन रक्षां कुर्यात् ॥

## वरप्रेषणम्

वरः प्राणानायम्य, वरान् प्रेषयिष्य इति सङ्कल्प्य, सुहृदः समवेतान् मन्त्रविदो वरान् प्रहिणुयात् तानादितो द्वाभ्यामभिमन्त्रयेत । 

> प्रसुग्मन्ता धियसानस्य सक्षणि वरेभिर्वराँ अभिषुप्रसीदत ।  
अस्माकमिन्द्र उभयञ्जुजोषति यत्सौम्यस्यान्धसो बुबोधति ।  
अनृक्षरा ऋजवस्सन्तु पन्था येभिस्सखायो यन्ति नो वरेयम् ।  
समर्यमा सम्भगोनो निनीयात्सञ्जास्पत्यँसुयममस्तु देवाः । 

यूयममुकगोत्रान्मह्यं कन्यां वृणीध्वं इति प्रेषयेत् । ततस्ते कन्यावन्तं गत्वा अमुकगोत्रस्य अमुकशर्मणो नप्त्रे, अमुकगोत्रस्य अमुकशर्मणः पौत्राय, अमुकगोत्रस्य अमुकशर्मणः पुत्राय, अमुकगोत्रायामुकशर्मणे वराय, अमुकगोत्रस्यामुकशर्मणो नप्त्रीम्, अमुकगोत्रस्यामुकशर्मणः पौत्रीम्, अमुकगोत्रस्यामुकशर्मणः पुत्रीम्, अमुकगोत्रजाम् अमुकनाम्नीं भवदीयामिमां कन्यां धर्मप्रजार्थं वृणीमह इति वृत्वा, कन्यावता दास्यामीत्युक्ते प्रत्येत्य, सिद्धार्था वयमिति वराय निवेदयेयुः । दुहितृमतो गृहं वरमानेयुः । अथोपोषितः कन्यादाता प्राणानायम्य, श्रीगोविन्देत्यादि--अस्यां शुभतिथौ दशानां पूर्वेषां दशानां परेषामात्मनश्चैकविंशतिकुलोत्तारणार्थं कन्यकादानाख्यमहादानं करिष्ये, वरस्य पादौ प्रक्षाल्या(चम्या)चमय्या 

[[105]]

अमुकगोत्रस्यामुकशर्मणो नप्त्रे, अमुकगोत्रस्य अमुकशर्मणः पौत्राय, अमुकगोत्रस्यामुकशर्मणः पुत्राय, अमुकगोत्रायामुकशर्मणे वराय । अमुकगोत्रस्यामुकशर्मणो नप्त्रीम्, अमुकगोत्रस्यामुकशर्मणः पौत्रीम्, अमुकगोत्रस्याम[[??]]मुकशर्मणः पुत्रीम्, अमुकगोत्रजाम् अमुकनाम्नीं मदीयामिमां कन्यां तुभ्यमहं प्रजासहत्वकर्मभ्यः प्रतिपादयामि, कन्याप्रषेण[[??]]पूर्वमिति केचित् ।

> कन्यां कनकसम्पन्नां सर्वाभरणभूषिताम् ।  
दास्यामि विष्णवे तुभ्यं ब्रह्मलोकजिगीषया ॥  
कन्ये ममाग्रतो भूयाः कन्ये मे देहि पार्श्वतः ।  
कन्ये मे सर्वतो भूयाः त्वद्दानान्मोक्षमाप्नुयात् ॥  
विश्वम्भरः पञ्चभूतः साक्षिणः सर्वदेवताः ।  
इमां कन्यां प्रदास्यामि पितॄणां तारणाय च ॥ 

इत्युच्चार्य, सहिरण्याक्षतोदकं कन्याया दक्षिणहस्तं वरस्य दक्षिणहस्ते दत्वा, तस्मिन् काले वराय गोभूवस्त्रभूषणालङ्कारादि दद्यात् ॥

ततस्तां कन्यां “देवस्य त्वा सवितुःप्रसवेऽश्विनोर्बाहुभ्यां पूष्णो हस्ताभ्यां कन्यां प्रतिगृह्णामि", इति प्रतिगृह्य, तया सह विवाहस्थाने प्राङ्मुखमुपविश्य, पवित्रपाणिः प्राणानायम्य, श्रीगोविन्देत्यादि-उद्वाहकर्म करिष्य इति सङ्कल्प्य, स्थण्डिलं कल्पयित्वा -

> प्राचीः पूर्वमुदक्सँस्थं दक्षिणारम्भमालिखेत् ।  
अथोदीचिः पुरस्सँस्थं पश्चिमारम्भमालिखेत् ॥

अवाक्करोऽभ्युक्ष्य तृणं नैर्ऋत्यां निरस्याप उपस्पृश्य, निधाय प्राच्यामुदीच्यां वा उत्सृज्यतेवोक्षणतोयशेषं प्राक्तोयमन्यन्निदधात्युदग्वा यथा बहिःस्याच्च परिस्तराणां पुनः कन्यागृहं गच्छेत्,

[[106]]

दाता प्राणानायम्य, मधुपर्कदानं करिष्य इति सङ्कल्प्य, यत्रास्मा अपचितिं कुर्वन्ति तत्कूर्च उपविशति यथा पुरस्तात्, ‘अयं कूर्चः' । प्रतिग्रहीता ‘सुकूर्चः' तस्मिन्नुत्तरेण यजुषोपविशति “राष्ट्रभृदस्याचार्यासन्दी मा त्वद्योषम्” । दाता 'आपः पाद्या' इति प्राह प्रतिगृहीता उत्तरयाभिमन्त्र्य 

> आपः पादावनेजनीर्द्विषन्तं नाशयन्तु मे ।  
अस्मिन्कुले ब्रह्मवर्चस्यसानि । 

दक्षिणं पूर्वं ब्राह्मणाय प्रयच्छेत् । दाता पूर्ववत् पादौ प्रक्षालयेत् । वरोऽप उपस्पृश्य, प्रक्षालयितारं दक्षिणे भुजे स्पृष्ट्वा, प्रतिलोमेन पाणिना 

> मयि महो मयि यशो मयीन्द्रियं वीर्यम् 

इति स्वहृदयमभिमृश्य, अप उपस्पृश्य, आचामेत् । दाता मृण्मये पात्रे पुष्पाक्षतसंयुक्तजलमानीय, सकूर्चाभ्यां पाणिभ्याम् अधस्तादुपरिष्टाच्च परिगृह्य, अर्हणीया आपः इति ब्रूयात् । वरस्तु 

> आमागन् यशसा वर्चसा सँसृज पयसा तेजसा च ।  
तं मा प्रियं प्रजानां कुर्वधिपतिं पशूनाम् 

इत्यभिमन्त्र्य, तदेकदेशे दात्रा स्वाञ्जलौ दीयमाने 

> विराजो दोहोऽसि विराजो दोहमशीय मम पद्याय विराज 

इति जपित्वा, तच्छेषं दात्रा पुरस्तान्नीयमानं 

> समुद्रं वः प्रहिणोमि स्वां योनिमपिगच्छत ।  
अच्छिद्रः प्रजया भूयासं मा परासेचिमत्पयः ॥ 

इत्येतयानुमन्त्रयेत् । दाता वराय वस्त्रकुण्डलाङ्गुलीयादि दत्वा, दाता दधि मध्विति संसृज्य, कांस्येन वर्षीयसा पिधाय, कूर्चाभ्यां परिगृह्य, मधुपर्क इति प्राह [[??]] - अयं मधुपर्को मधुपर्को मधुपर्कः । प्रतिगृहीता उत्तराभ्यामभिमन्त्र्य 

> त्रय्यै विद्यायै यशसो यशोऽसि ब्रह्मणो दीप्तिरसि ।  
तं मा प्रियं प्रजानां कुर्वधिपतिं पशूनाम् ।  
आमागन् यशसा वर्चसा सँसृज पयसा तेजसा च ।  
तं मा प्रियं प्रजानां कुर्वधिपतिं पशूनाम् ।

यजुर्भ्यामप आचामति । पुरस्तादुपरिष्टाच्च “अमृतोपस्तरणमसि” इत्यपः पीत्वा, उत्तरया त्रिः प्राश्य, 

[[107]]

> यन्मधुनो मधव्यं परममन्नाद्यं वीर्यम् ।  
तेनाहं मधुनो मधव्येन परमेणान्नाद्येन वीर्येण परमोन्नादो मधव्योऽसानि । 

इति मधुपर्कं त्रिः प्राश्य, सकृन्मन्त्रेण द्विस्तूष्णीम् “अमृतापिधानमसि” पुनरपः प्राश्य, पाणी प्रक्षाल्याचम्य, शेषमनुकम्प्याय प्रयच्छेत् । दाता गौरिति गां प्राह, प्रतिग्रहीता उत्तरयाऽभिमन्त्र्य, 

> अस्यपहतपाप्मापपाप्मानं जहि अमुकशर्मणे मम च अमुकशर्मणेऽमुष्य च ।  
अग्निः प्राश्नातु प्रथमः स हि वेद यथा हविः ।

यद्युत्सृजेदुपांशून् मन्त्रान् जपित्वा, 

> अरिष्टमस्माकं कृण्वन् ब्रह्मणो ब्राह्मणेभ्यः ।  
यज्ञो वर्धतां यज्ञस्य वृद्धिमनुवर्द्धापचितिरस्यापचितिं मा कुर्वपचितोऽहं मनुष्येषु भूयासम् ।  
गौर्धेनु भव्यामातारुद्राणां दुहिता वसूनाँ स्वसादित्यानाममृतस्य नाभिः ।  
प्रणु वोचं चिकितुषे जनाय मागामनागामदितिं वधिष्ट ।  
पिबतूदकं तृणान्यत्तु । ओमुथ्सृजत 

इत्युच्चैः । दाता भूतमित्यन्नं ब्रूयात् । प्रतिग्रहीता उपांशूत्तरैरभिमन्त्रय 

> सुभूतं सा विराट् तन्मा क्षायि तस्य तेऽशीय तन्म ऊर्जन्धाः ।  
ओं कल्पयत । 

ततो दाता वरं भोजयेत्, ततो वरः तण्डुलराशिस्थां धान्यराशिस्थां वा कन्यां दृष्ट्वा, 

> अभ्रातृघ्नीं वरुणापतिघ्नीं बृहस्पते ।  
इन्द्रापुत्रघ्नीं लक्ष्म्यन्तामस्यै सवितस्सुव 

इति जपित्वा, चक्षुरुपसङ्गृह्य 

> अघोरचक्षुरपतिघ्न्येधि शिवा पतिभ्यस्सुमनास्सुवर्चाः ।  
जीवसूर्देवकामा स्योना शन्नो भव द्विपदे शञ्चतुष्पदे 

इति कन्यादृष्टौ स्वदृष्टिं निपात्य, अवयवशः समीक्ष्य, तया सह दर्भेष्वासीनः प्राणानायम्य, आवाभ्यां कर्माणि कर्तव्यानि प्रजाश्चोत्पादयितव्याः । पत्यर्थं पुनः प्राणानायम्य, आवाभ्यां कर्माणि कर्तव्यानि प्रजाश्चोत्पादयितव्याः इति पत्नींं वाचयति । अङ्गुष्ठानामिकाभ्यां दर्भं सङ्गृह्य, तेन “इदमहं या त्वयि पतिघ्न्यलक्ष्मिस्तान्निर्दिशामि” इति तस्याः भ्रुवोः मध्यं सम्मृज्य, पश्चान्निरस्याप उपस्पृश्य, 

[[108]]

तया तन्मात्रादिभिर्वा अन्योन्यवियोगचिन्तया रोदने कृते 

> जीवाँ रुदन्दि विमयन्ते अध्वरे दीर्घामनु प्रसितिं दीधियुर्नरः ।  
वामं पितृभ्यो य इदँ समेरिरेमयः पतिभ्यो जनयः परिष्वजे 

इति जपेत् । ततो वेदविदः समवेतान् चतुरो ब्राह्मणान् वधूस्नानार्थमुदकुम्भमाहर्तुं 

> व्युक्षत्कूरमुदचन्त्वाप आस्यै ब्राह्मणास्स्नपनँ हरन्तु ।  
अवीरघ्नीरुदचन्त्वापः 

इति उच्चैः प्रेषयेत् । ते च यत्र पूर्वं पुरुषाः स्नानादिषु न मृताः तत उदकमानयेयुः । अथ वरो दर्भैः कृतं वलयम् 

> अर्यम्णो अग्निं परियन्तु क्षिप्रं प्रतीक्षन्ताँ श्वश्र्वो देवराश्च 

इति तस्याश्शिरसि निधाय, तदुपरि 

> खेनसः खेरथः खेयुगस्य शचीपते ।  
अपालामिन्द्रः त्रिः पूर्त्यकरत्सूर्यवर्चसम् 

इति दक्षिणं बाह्ययुगच्छिद्रं निधाय, तस्मिंश्छिद्रे 

> शन्ते हिरण्यँ शमु सन्त्वापश्शन्ते मेधी भवतु शय्ँयुगस्य तृद्म ।  
शन्त आपश्शतपवित्रा भवन्त्वथा पत्या तन्वँ सँसृजस्व 

इति हिरण्यमन्तर्धाय, पूर्वमाहृतेन जलेन 

> हिरण्यवर्णाश्शुचयः पावकाः प्रचक्रमुर्हित्वाऽवद्यमापः ।  
शतं पवित्रा वितता ह्यासु ताभिष्ट्वा देवस्सविता पुनातु ।  
हिरण्यवर्णाः शुचयः पावका यासु जातः कश्यपो यास्वग्निः ।  
या अग्निं गर्भं दधिरे सुवर्णास्तास्त आपश्शँस्योना भवन्तु ।  
यासाँ राजा वरुणो याति मध्ये सत्यानृते अवपश्यन् जनानाम् ।  
या अग्निं गर्भं दधिरे सुवर्णास्तास्त आपश्शँस्योना भवन्तु ।  
यासान्देवा दिविकृण्वन्ति भक्षं या अन्तरिक्षे बहुधा निविष्टाः ।  
या अग्निं गर्भं दधिरे सुवर्णास्तास्त आपश्शँस्योना भवन्तु ।  
शिवेन त्वा चक्षुषा पश्यन्त्वापः शिवया तन्वोपस्पृशन्तु त्वचन्ते ।  
घृतश्चुतश्शुचयो याः पावकास्तास्त आपश्शँस्योना भवन्तु । 

इति पञ्चभिः स्नापयित्वा, 

> परित्वा गिर्वणो गिर इमा भवन्तु विश्वतः ।  
वृद्धायुमनुवृद्धयो जुष्टा भवन्तु जुष्टयः 

इति अहतं वासः परिधाप्य, द्विराचमय्य, आसीनायाः प्राङ्मुख्या वध्वाः कण्ठे माङ्गल्यसूत्रं

[[109]]

माङ्गल्यतन्तुनाऽनेन मम जीवनहेतुना ।  
कण्ठे बध्नामि सुभगे त्वं जीव शरदां शतम् ॥ 

इति बध्वा 

> आशासाना सौमनसं प्रजाँ सौभाग्यं तनूम् ।  
अग्नेरनुव्रता भूत्वा सन्नह्ये सुकृताय कं ॥

तस्याः कटिदेशे योक्त्रेण सन्नह्य, स्वस्य दक्षिणहस्तेन तस्या दक्षिणं हस्तं गृहीत्वा, 

> पूषा त्वेतो नयतु हस्त गृह्याश्विनौ त्वा प्रवहताँ रथेन ।  
गृहान् गच्छ गृहपत्नी यथाऽसो वशिनी त्वं वितथमावदासि ॥ 

इति अग्नेरभिमुखमानीय, अग्नेः पश्चादुदगग्रं कटमास्तीर्य, तस्मिन् दक्षिणतो वधूः उत्तरतः स्वयं च युगपदुपविश्य, अग्निं परिस्तीर्य, अग्नेरुत्तरतः दर्भान् सँस्तीर्य द्वन्द्वं न्यञ्चि पात्राणि प्रयुनक्ति । दर्वीमाज्यस्थालीं प्रोक्षणीं प्रणीतिमिध्ममितरदर्वीं च सादयित्वा, तदुत्तरतः अश्मानं लाजांश्च युगपत्सादयित्वा, आयामतः परीमाणमित्यादि आज्यभागान्ते, 

> सोमः प्रथमो विविदे गन्धर्वो विविद उत्तरः ।  
तृतीयो अग्निष्टे पतिस्तुरीयस्ते मनुष्यजाः ।  
सोमोऽददद्गन्धर्वाय गन्धर्वोऽदददग्नये ।  
रयिञ्च पुत्राँश्चादादग्निर्मह्यमथो इमाम् ॥ 

इति पत्नीमभिमन्त्र्य, तस्या उत्तानं साङ्गुष्ठं दक्षिणं हस्तमवाचीनेन स्वदक्षिणहस्तेन 

> गृभ्णामि ते सुप्रजास्त्वाय हस्तं मया पत्या जरदष्टिर्यथाऽसः ।  
भगो अर्यमा सविता पुरन्धिर्मह्यं त्वादुर्गार्हपत्याय देवाः ।  
ते ह पूर्वे जनासो यत्र पूर्ववहो हिताः ।  
मूर्धन्वान् यत्र सौभ्रवः पूर्वो देवेभ्य आतपत् ।  
सरस्वति प्रेदमव सुभगे वाजिनीवति ।  
तान्त्वा विश्वस्य भूतस्य प्रगायामस्यग्रतः ।  
य एति प्रदिशस्सर्वा दिशोऽनुपवमानः ।  
हिरण्यहस्त ऐरम्यस्स त्वा मन्मनसं कृणोतु 

इति चतसृभिः हस्तं गृहीत्वा, तया सहोत्थाय, अग्नेरुत्तरतो गत्वा, 

[[110]]

तत आरभ्य, प्रागायतनानि उदगायतनानि वा सप्तपदानि 

> एकमिषे विष्णुस्त्वान्वेतु द्वे उर्जे विष्णुस्त्वान्वेतु त्रीणि व्रताय विष्णुस्त्वान्वेतु चत्वारि मायो भवाय विष्णुस्त्वान्वेतु पञ्च पशुभ्यो विष्णुस्त्वान्वेतु षड्रायस्पोषाय विष्णुस्त्वान्वेतु सप्त सप्तभ्यो होत्राभ्यो विष्णुस्त्वान्वेतु 

इति सप्तभिः प्रतिमन्त्रं दक्षिणेन पदा प्रक्रम्य, सप्तमे पदे निहिते 

> सखा सप्तपदा भव सखायौ सप्तपदा बभूव सख्यन्ते गमेयँसख्यात्ते मा योषँ सख्यान्मे मा योष्ठास्समयाव सङ्कल्पावहै सम्प्रियौ रोचिष्णू सुमनस्यमानौ ।   
इषमूर्जमभिसंवसानौ सन्नौ मनाँसि संव्रता समुचित्तान्याकरम् ।  
सा त्वमस्यमूहममूहमस्मि सा त्वं द्यौरहं पृथिवी त्वँ रेतोऽहंँ रेतोभृत्त्वं मनोऽहमस्मि वाक्त्वँ सामाहमस्म्यृक्त्वँ सा मामनुव्रता भव पुँसे पुत्राय वेत्तवै श्रियै पुत्राय वेत्तवा एहि सूनृते । 

इति जपित्वा अग्निं प्रदक्षिणं कुर्यात् । सर्वेष्वपि प्रदक्षिणेषु आज्यस्थालीं प्रणीतिमश्मानं लाजांश्चाभ्यन्तरे कृत्वा, दक्षिणतो निषादितस्य ब्राह्मणस्याग्नेश्चान्तरा गच्छेत्, एवं पत्न्या सह प्रदक्षिणं कृत्वा, यथास्थानमुपविश्य, हस्तं मुक्त्वा, पत्न्यान्वारब्धः 

> सोमाय जनिविदे स्वाहा - सोमाय जनिविद इदम् ।  
गन्धर्वाय जनिविदे स्वाहा - गन्धर्वाय जनिविद इदम् ।  
अग्नये जनिविदे स्वाहा - अग्नये जनिविद इदम् ।  
कन्यला पितृभ्यो यतीपतिलोकमवदीक्षामदास्थ स्वाहा - आत्मन इदम् ।  
प्रेतो मुञ्चाति नामुतस्सुबद्धाममुतस्करत् ।  
यथेयमिन्द्रमीढ्वः सुपुत्रासुभगासति स्वाहा - इन्द्राय मीढुष इदम् ।  
इमान्त्वमिन्द्रमीढ्वस्सुपुत्राँ सुभगां कुरु ।  
दशास्यां पुत्रानाधेहि पतिमेकादशं कृधिस्वाहा इन्द्राय मीढुष इदम् ।  
अग्निरैतु प्रथमो देवतानाँ सोऽस्यै प्रजां मुञ्चतु मृत्युपाशात् ।  
तदयँ राजा वरुणोऽनुमन्यतां यथेयँ स्त्री पौत्रमघं न रोदात्स्वाहा - अग्नय इदम् ।  
इमामग्निस्त्रायतां गार्हपत्यः प्रजामस्यै नयतु दीर्घमायुः ।  
अशून्योपस्थाजीवतामस्तु

[[113]]

मध्ये सम्भावित---प्रायश्चित्तार्थं सर्वप्रायश्चित्तहोमं होष्यामि । प्रायश्चित्ताहुतीः हुत्वा, प्राणानायम्य, परिषिच्य, प्रणीतावोक्षणं ब्रह्मोद्वासनं च कृत्वा, ओं श्रीविष्णवे स्वाहेति पूर्णाहुतीः हुत्वा, “अग्ने नय” इत्यग्निमुपस्थाय, प्रणम्याभिवाद्य, 

> प्रत्वा मुञ्चामि वरुणस्य पाशाद्येन त्वाबध्नाथ्सविता सुकेतः ।  
धातुश्च योनौ सुकृतस्य लोके स्योनन्ते सह पत्या करोमि ।  
इमं विष्यामि वरुणस्य पाशं यमबध्नीत सविता सुशेवः ।  
धातुश्च योनौ सुकृतस्य लोकेऽरिष्टान्त्वा सह पत्या कृणोमि । 

इति योक्त्रं विमुच्य, पश्चान्निरस्याप उपस्पृशेत् । एतमेवाग्निं यावज्जीवं धारयेत् । एतस्मिन्नग्नौ यदृतेचिदितिहोमप्रविश्यहोमसर्वस्थालीपाकशेषहोमपुंसवनसीमन्तगृहप्रवेशपार्वणपिण्डपितृयज्ञौपासनवैश्वदेवपञ्ज[[ञ्च??]]महायज्ञादीनि कुर्यात् । सदस्यान् सम्पूजयेत् ॥

## उत्तम्भनादिमन्त्रजपः

वरः प्रणानायम्य, उत्तम्भनादिमन्त्रजपं करिष्य इति सङ्कल्प्य, 

> सत्येनोत्तभिता भूमिस्सूर्येणोत्तभिता द्यौः ।  
ऋतेनादित्यास्तिष्ठन्ति दिवि सोमो अधिश्रितः ।  
युञ्जन्ति ब्रध्नमरुषं चरन्तं परितस्थुषः ।  
रोचन्ते रोचना दिवि ।  
योगे योगे तवस्तरं वाजेवाजे हवामहे ।  
सखाय इन्द्र मूतये ।  
सुकिँशुकँशाल्मलिं विश्वरूपँ हिरण्यवर्णँसुवृतँसुचक्रम् ।  
आरोहवध्वमृतस्य लोकँ स्योनं पत्ये वहतुं कृणुष्व ।  
उदुत्तरमारोहन्ती व्यस्यन्ती पृतन्यतः ।  
मूर्धानं पत्युरारोह प्रजया च विराट् भव ।  
संराज्ञी श्वशुरे भव संराज्ञी श्वश्रुवां भव ।  
ननान्दरि संराज्ञी भव संराज्ञी अधिदेवृषु ।  
स्नुषाणाँ श्वशुराणां प्रजायाश्च धनस्य च ।  
पतीनाञ्च देवॄणाञ्च सजातानां विराड् भव ।  
नीललोहिते भवतः कृत्या सक्तिर्व्यज्यते ।  
एधन्तेऽस्या ज्ञातयः पतिर्बन्धेषु बध्यते ।  
>
> [[114]]
>
> ये वध्वश्चन्द्रं वहतुं यक्ष्मा यन्ति जनाँ अनु ।  
पुनस्तान् यज्ञिया देवा नयन्तु यत आगताः ।  
माविदन्परि पन्थिनो य आसीदन्ति दम्पती ।  
सुगेभिर्दुर्गमतीतामपद्रान्त्वरातयः ।  
सुगं पन्थानमारुक्षमरिष्टँ स्वस्तिवाहनम् ।  
यस्मिन्वीरो नरिष्यत्यन्येषां विन्दते वसु ।  
तामन्दसाना मनुषे दुरोण आधत्तँ रयिं दशवीरं वचस्यवे ।  
कृतं तीर्थँसुप्रपाणँशुभस्पती स्थाणुं पथेष्ठामपदुर्मतिँ हतम् ।  
अयं नो मह्याः पारँ स्वस्ति नेषद्वनस्पतिः ।  
सीरानस्सुतरा भव दीर्घायुत्वाय वर्चसे ।  
अस्य पारे निर्ऋथस्य जीवाज्योतिरशीमहि ।  
मह्या इन्द्र स्वस्तये । 

इति जपित्वा ।

## यदृत-आदिहोमः

श्मशानादिव्यतिक्रमे भाण्डे रथे वारिष्टे प्राणानायम्य, यदृत आदिहोमं करिष्य इति सङ्कल्प्य, अग्निप्रतिष्ठाद्याज्यभागान्ते पत्न्या अन्वारब्धः 

> यदृतेचिदभिश्रिषः पुरा जर्तृभ्य आतृदः ।  
सन्धाता सन्धिं मघवा पुरोवसुर्निष्कर्ता विहृतं पुनः स्वाहा - मघवत इदम् ।  
इडामग्ने पुरुदँ सँसनिं गोश्शश्वत्तमँ हवमानाय साध ।  
स्यान्नस्सूनुस्तनयो विजावाग्ने सा ते सुमतिर्भूत्वस्मे स्वाहा अग्नय इदम् ।  
इमं मे वरुण श्रुधीहवमद्याच मृडय ।  
त्वामवस्युराचके स्वाहा - वरुणायेदम् ।  
तत्त्वायामि ब्रह्मणा वन्दमानस्तदाशास्ते यजमानो हविर्भिः ।  
अहेडमानो वरुणेह बोध्युरुशँस मा न आयुः प्रमोषीस्स्वाहा - वरुणायेदम् ।  
त्वन्नो अग्ने वरुणस्य विद्वान् देवस्य हेडोऽवयासिसीष्ठाः ।  
यजिष्ठो वह्नितमश्शोशुचानो विश्वा द्वेषाँसि प्रमुमुग्ध्यस्मत्स्वाहा - अग्नीवरुणाभ्यमिदम् ।  
स त्वन्नो अग्नेऽवमो भवोती नेदिष्ठो अस्या उषसो व्युष्टौ ।  
अव यक्ष्व नो वरुणँ रराणो वीहि मृडीकँ सुहवो न एधि स्वाहा अग्नीवरुणाभ्यामिदम् ।
>
> [[115]]
>
> त्वमग्ने अयास्ययासन् मनसा हितः ।  
अयासन् हव्यमूहिषेऽयानो धेहि भेषजं स्वाहा - अग्नये अयस इदम् ।

जयादि प्रतिपद्यते । परिषेचान्तं कृत्वा, प्रणीतावोक्षणं ब्रह्मोद्वासनम् । अग्नेनयेत्यग्न्युपस्थानं कुर्यात् । निमित्ताभावेऽपि प्राणानायम्य, यदृतादिमन्त्रजपं करिष्ये इति सङ्कल्प्य, यदृतादिजपं वा कुर्यात् । क्षीरिणामन्येषां वा लक्ष्मण्यानां वृक्षाणां नदीनां धन्वनां च व्यतिक्रमे उत्तरे यथालिङ्गं जपेत् । 

> ये गन्धर्वा अफ्सरसश्च देवीरेषु वृक्षेषु वानस्पत्येष्वासते ।  
शिवास्ते अस्यै वध्वै भवन्तु माहिँसिषुर्वहतुमूह्यमानाम् ।  
या ओषधयो या नद्यो यानि धन्वानि ये वना ।  
ते त्वावतु प्रजावतीं प्रत्वे मुञ्चत्वँहसः ॥

## प्रविश्यहोमारम्भः

अथ प्रविश्यहोमारम्भः

> सङ्काशयामि वहतुं ब्रह्मणा गृहैरघोरेण चक्षुषा मैत्रेण ।  
पर्याणद्धं विश्वरूपं यदस्याँ स्योनं पतिभ्यस्सविता कृणोतु तत् । 

इति स्वगृहं पत्न्यास्सन्दर्शयेत् । 

> आवामगन्थ्सुमतिर्वाजिनी वसून्यश्विना हृत्सुकामाँ अयँसत ।  
अभूतं गोपा मिथुना शुभस्पती प्रिया अर्यम्णो दुर्याँ अशीमहि ।  
अयन्नो देवस्सविता बृहस्पतिरिन्द्राग्नी मित्रावरुणा स्वस्तये ।  
त्वष्टा विष्णुः प्रजया सँरराणः काम आयातं कामाय त्वा विमुञ्चतु । 

इति द्वाभ्यां दक्षिणवामयोः क्रमेण वाहौ विमुच्य, गृहं प्रविश्य 

> शर्म वर्मेदमाहरास्यै नार्या उपस्थिरे ।  
सिनीवालि प्रगायतामियं भगस्यसुमतावसत् ।  
गृहान्भद्रान्थ्सुमनसः प्रपद्येऽवीरघ्नी वीरवतस्सुवीरान् ।  
इरां वहतो घृतमुक्षमाणास्तेष्वहँसुमनास्स्संविशामि 

इति अगारस्य मध्ये लोहितमानडुहं चर्म प्राक्छिर उत्तरलोमास्तीर्य । दक्षिणपादनिधानपूर्वकं पत्नीं गृहं प्रवेशयेत् ।

[[116]]

उभावपि पादेन देहलीं न स्पृशेताम् । गृहे उत्तरपूर्वदेशे दर्भेष्वासीनो दर्भान् धारयमाणः पत्न्या सह पवित्रपाणिः प्राणानायम्य, प्रविश्यहोमं करिष्य इति सङ्कल्प्य, अग्निप्रतिष्ठाद्याज्यभागान्ते पत्न्यान्वारब्धः 

> आगन् गोष्ठं महिषी गोभिरश्वैरायुष्मत्पत्नी प्रजया स्वर्वित् ।  
बह्वीं प्रजाञ्जनयन्तीँसुरत्नेममग्निँ शतहिमास्सपर्यात्स्वाहा- अग्नये गृहपतय इदम् ।  
अयमग्निर्गृहपतिस्सुसँसत्पुष्टिवर्द्धनः ।  
यथा भगस्याभ्यां ददद्रयिं पुष्टिमथो प्रजाँ स्वाहा अग्नये गृहपतय इदम् ।  
प्रजाया आभ्यां प्रजापत इन्द्राग्नी शर्म यच्छतम् ।  
यथैनयोर्न प्रमीयाता उभयोर्जीवतोः प्रजा स्वाहा - प्रजापतीन्द्राग्निभ्यामिदम् ।  
तेन भूतेन हविषाऽयमाप्यायतां पुनः ।  
जायां यामस्मा [[??]] आवाक्षुस्ताँरसेनाभिवर्द्धताँ स्वाहा - इन्द्राग्निभ्यामिदम् ।  
अभिवर्द्धतां पयसाऽभि राष्ट्रेण वर्द्धताम् ।  
रय्या सहस्रपोषसेमौ स्तामनपेक्षितौ स्वाहा - इन्द्राग्निभ्यामिदम् ।  
इहैवस्तम्मावियोष्टं विश्वमायुर्व्यश्नुतम् ।  
मह्या इन्द्रस्वस्तये स्वाहा - इन्द्राग्निभ्यामिदम् ।  
ध्रुवैधि पोष्या मयि मह्यन्त्वाऽदाद्बृहस्पतिः ।  
मया पत्या प्रजावती सञ्जीव शरदशतँ स्वाहा - बृहस्पतय इदम् ।  
त्वष्टा जायामजयनयत्त्वष्टाऽस्यै त्वां पतिम् ।  
त्वष्टा सहस्रमायूँषि दीर्घमायुः कृणोतु वाँ स्वाहा - त्वष्ट्र इदम् ।  
इमं मे वरुण श्रुधीहवमद्या च मृडय ।  
त्वामवस्युराचके स्वाहा - वरुणायेदम् ।  
तत्त्वायामि ब्रह्मणा वन्द - मानस्तदाशास्ते यजमानो हविर्भिः ।  
अहेडमानो वरुणेह बोध्युरुशँस मा न आयुः प्रमोषीः स्वाहा - वरुणायेदम् ।  
त्वन्नो अग्ने वरुणस्य विद्वान् देवस्य हेडोऽवया सिसीष्ठाः ।  
यजिष्ठो वह्नि तमश्शोशुचानो विश्वा द्वेषाँसि प्रमुग्ध्यस्मत्स्वाहा - अग्नीवरुणाभ्यामिदम् ।  
स त्वन्नो अग्नेऽवमो भवोती नेदिष्ठो अस्या उषसो व्युष्टौ ।  
>
> [[118]] 
>
> अव यक्ष्वनो वरुणँ रराणो वीहि मृडीकँ सुहवो न
एधि स्वाहा - अग्नीवरुणाभ्यामिदम् ।  
त्वमग्ने अयास्ययासन्मनसाहितः ।  
अयासन्हव्यमूहिषेऽयानोधेहि भेषजँ स्वाहा - अग्नये अयस इदम् ।

जयादि, शम्या अपोह्य, सँस्रावः प्रायश्चित्तं प्राणायामं, परिषेचनं प्रणीतावोक्षणं, ब्रह्मोद्वासनं कुर्यात्, पूर्वास्तृते चर्मणि 

> इह गावः प्रजायध्वमिहाश्वा इह पूरुषाः ।  
इहो सहस्रदक्षिणो रायस्पोषो निषीदतु । 

इत्युपविशेतां, सर्वत्रोपवेशने दक्षिणतः पत्नी उत्तरतो वरः । अथ यस्याः पुत्रा एव जायन्ते जातास्सर्वेऽपि जीवन्ति तस्याः पुत्रं 

> सोमेनादित्या बलिनस्सोमेन पृथिवी दृढा ।  
अथो नक्षत्राणामेषामुपस्थे सोम आधितः 

इति पत्न्यङ्के निवेश्य, “प्रस्वस्स्थः प्रेयं प्रजया भुवने शोचेष्ट" इति तस्मै कुमाराय कदल्यादिफलानि दत्वा, 

> इह प्रियं प्रजया ते समृध्यतामस्मिन् गृहे गार्हपत्याय जागृहि ।  
एनापत्या तन्वँसँसृजस्वाथा जीव्री विदथमावदासि ।  
सुमङ्गलीरियं वधूरिमाँ समेत पश्यत ।  
सौभाग्यमस्मै दत्वायाथास्तं विपरेतन 

इति जपित्वा, उभौ वाचं यच्छतः आनक्षत्रोदयादुदितेषु नक्षत्रेषु प्राचीमुदीचीं वा दिशमुपनिष्क्रम्य, 

> ध्रुवक्षितिध्रुवयोनिर्ध्रुवमसिध्रुवतस्थितम् ।  
त्वन्नक्षत्राणां मेथ्यसि स मा पाहि पृतन्यतः 

इति ध्रुवं 

> सप्तर्षयः प्रथमां कृत्तिकानामरुन्धतीम् ।  
यद्ध्रुवताँ ह निन्युष्षट्कृत्तिकामुख्ययोगं वहन्तीयमस्माकमेधत्वष्टमी 

इत्यरुन्धतीं च क्रमेण दर्शयित्वा, तया सहोपविशेत् ॥

## आग्नेयस्थालीपाकः

ब्राह्मणाननुज्ञाप्य, प्राणानायम्य, पत्न्या सह आग्नेयस्थालीपाकेन यक्ष्य इति सङ्कल्प्य, पत्न्यर्थं पुनः प्राणानायम्य, आग्नेयस्थालीपाकेन यक्ष्य इति पत्नीं वाचयेत् । पत्नी व्रीहीनवहन्यात् । तस्मिन्नेवाग्नौ स्वयं चरुं श्रपयित्वाभिगार्य, उत्तरतोऽवतार्य,

[[118]]

पुनरभिघार्य, अग्निप्रतिष्ठाद्यग्निमुखान्ते पत्न्यान्वारब्धो दर्व्यामुपस्तीर्य, हविर्मध्यादङ्गुष्ठपर्वमात्रं मध्यमानामिकाङ्गुष्ठैः द्विरवदाय, जमदग्नीनां त्रिः, सकृदभिघार्य, चरौ प्रत्यभिघार्य, अग्नये स्वाहेत्यग्निमध्ये हुत्वा, अग्नय इदम् । दर्व्यामुपस्तीर्य, आर्द्रामलकमात्रमुत्तरार्धात्सकृदवदाय, जमदग्नीनां द्विरवदाय, सर्वेषां द्विरभिघार्य, अग्नये स्विष्टकृते स्वाहेति प्रागुदीच्यां पूर्वाहुत्यसंसक्तं हुत्वा, परिध्यञ्जनं, लेपकार्यम् आज्यस्थालीमुत्तरतः, प्रधानदर्वीं दक्षिणतः इतरां मध्ये, इत्यग्नेः पश्चान्निधाय, पात्रसादनदर्भानादाय, प्रधानदर्व्यामग्रम्, इतरदर्व्यां मध्यम्, आज्यस्थाल्यां मूलम् इति क्रमेण त्रिरक्त्वा, तेष्वेकं दर्भं प्रज्ञातं निधाय, दक्षिणोत्तराभ्यां पाणिभ्यां दर्व्यां प्रतिष्ठाप्य, सव्यं करं निरस्य तिर्यञ्चं हस्तं धारयन्, अग्रमुदत्याग्नौ प्रहृत्य, पुनरुदत्य मध्यं प्रहृत्य, पुनरुदत्य, मूलं प्रहृत्य, निहितं दर्भं च प्रहृत्य, तर्जन्या त्रिरग्निं निर्दिश्य, अग्निमभिमन्त्र्य, दक्षिणहस्तेन भूमिं स्पृष्ट्वा, मध्यमं परिधिमग्नौ प्रहृत्य, अन्यौ हस्ताभ्यां युगपदादाय, अग्नावुत्तरार्धस्याङ्गारेषु अग्रं प्रवेश्य, प्रहृत्य, सँस्रावहोमादि कुर्यात् । एवं सर्वत्र चरुकर्मसु परिध्यञ्जनादि लेपकार्यं परिधिप्रहरणं सँस्रावः प्रायश्चित्तं प्राणायामः परिषेचनं प्रणीतावोक्षणं ब्रह्मोद्वासनं च कुर्यात् । बह्वाज्यसिक्तेन हुतशेषेण चरुणा दक्षिणतो निषादितं ब्राह्मणं भोजयित्वा, प्राणानायम्य, आग्नेयस्थालीपाककर्माङ्गं वृषभदानं करिष्य इति सङ्कल्प्य, पूज्याय ब्राह्मणाय वृषभं दत्वा, प्राणानायम्य, पूर्णपात्रदानं करिष्य इति सङ्कल्प्य, तण्डुलपूर्णं पात्रं दरिद्राय कुटुम्बिने श्रोत्रियाय दद्यात् । 
  
## औपासनारम्भः 

रात्रौ नवसु घटिकासु औपासनमारभेत, नव घटिका अतीताश्चेत् श्वस्सायं सन्ध्यानन्तरं ब्राह्मणाननुज्ञाप्य, 

[[119]]

पत्न्या सह प्राणानायम्य, औपासनमारफ्स्य इति सङ्कल्प्य, सायमौपासनहोमं होष्यामीति पुनस्सङ्कल्प्य स्थण्डिलादि परिस्तरणान्तं कृत्वा, परिषिच्य एकां समिधमाधाय द्वादशपर्वपूरितं प्रोक्षितं तण्डुलम् अग्नये स्वाहेति हस्तेन देवतीर्थेन अग्निमध्ये हुत्वा, किञ्चिदधिकभागं अग्नये स्विष्टकृते स्वाहेति अग्नावुत्तरपूर्वे पूर्ववद्धुत्वा पुनरेकां समिधमाधाय, परिषिच्य अग्ने नयेत्यग्निमुपतिष्ठेत् ।

## गन्धर्वः

नैयग्रोधौदुम्बराश्वत्थप्लाक्षेषु अन्यतमदण्डं गन्धपुष्पालङ्कृतं वाससा सूत्रेण वा परिवेष्टितं निधाय, तस्मिन् विश्वावसुगन्धर्वमावाह्य अभ्यर्च्य, दम्पत्योः शयनकटे तयोर्मध्ये निदद्ध्यात् । 

## शेषहोमः

अथ शेषहोमः

चतुर्थ्यां रात्र्यामन्त्ययामे शेषहोमं कर्तुं ब्राह्मणाननुज्ञाप्य, विष्वक्सेनं सम्पूज्य, तं गन्धर्वं दण्डमुत्थाप्य, सम्पूज्य, 

> उदीर्ष्वातो विश्वावसो नमसेडामहे त्वा ।  
अन्यामिच्छ प्रफर्व्यँ सञ्जायां पत्या सृज ।  
उदीर्ष्वातः पतिवती ह्येषा विश्वावसुं नमसा गीर्भिरीट्टे ।  
अन्यामिच्छ पितृषदं व्यक्ताँ स ते भागो जनुषा तस्य विद्धि 

इति तं दण्डं प्रक्षाल्य निधाय प्राणानायम्य, विवाहहोमादूर्ध्वम् एतत्क्षणपर्यन्तं क्षारलवणवर्जनादिव्रतलोपप्रायश्चित्तार्थं प्राजापत्यकृच्छ्राणि कृत्वा, प्राणानायम्य, आवयोः विवाहशेषहोमं करिष्य इति सङ्कल्प्य, अग्निप्रतिष्ठाद्याज्यभागान्ते पत्न्यान्वारब्धः 

> अग्ने प्रायश्चित्ते त्वं देवानां प्रायश्चित्तिरसि ब्राह्मणस्त्वा नाथकामः प्रपद्ये याऽस्यां पतिघ्नी तनूः प्रजाघ्नी पशुघ्नी लक्ष्मिघ्नी जारघ्नीमस्यै तां कृणोमि स्वाहा - अग्नय इदम् ।  
>
> [[120]]
>
> वायो प्रायश्चित्ते त्वं देवानां प्रायश्चित्तिरसि ब्राह्मणस्त्वा नाथकामः प्रपद्ये याऽस्यां पतिघ्नी तनूः प्रजाघ्नी पशुघ्नी लक्ष्मिघ्नी जारघ्नीमस्यै तां कृणोमि स्वाहा वायव इदम् ।  
आदित्य प्रायश्चित्ते त्वं देवानां प्रायश्चित्तिरसि ब्राह्मणस्त्वा नाथकामः प्रपद्ये याऽस्यां पतिघ्नी तनूः प्रजाघ्नी पशुघ्नी लक्ष्मिघ्नी जारघ्नीमस्यै तां कृणोमि स्वाहा - आदित्यायेदम् ।  
प्रजापते प्रायश्चित्ते त्वं देवानां प्रायश्चित्तिरसि ब्राह्मणस्त्वा नाथकामः प्रपद्ये याऽस्यां पतिघ्नी तनूः प्रजाघ्नी पशुघ्नी लक्ष्मिघ्नी जारघ्नीमस्यै तां कृणोमि स्वाहा - प्रजापतय इदम् ।  
प्रसवश्चोपयामश्च काटश्चार्णवश्च धर्णसिश्च द्रविणं च भगश्चान्तरिक्षं च सिन्धुश्च समुद्रश्च सरस्वाँश्च विश्वव्यचाश्च ते यं द्विष्मो यश्च नो द्वेष्टि तमेषां जम्भे दध्मः स्वाहा - प्रसवादिभ्य इदम् ।  
मधुश्च माधवश्च शुक्रश्च शुचिश्च नभश्च नभस्यश्चेषश्चोर्जश्च सहश्च सहस्यश्च तपश्च तपस्यश्च ते यं द्विष्मो यश्च नो द्वेष्टि तमेषां जम्भे दध्मः स्वाहा - मध्वादिभ्य इदम् ।  
चित्तञ्च चित्तिश्चाकूतञ्चाकूतिश्चाधीतञ्चाधीतिश्च विज्ञातं च विज्ञानं च नाम च क्रतुश्च दर्शश्च पूर्णमासश्च ते यं द्विष्मो यश्च नो द्वेष्टि तमेषां जम्भे दध्मः स्वाहा - चित्तादिभ्य इदम् ।

जयादि होमं कृत्वा, शम्या अपोह्य, सँस्रावं प्रायश्चित्तं प्राणायामं परिषेचनं प्रणीतावोक्षणं ब्रह्मोद्वासनम् अग्न्युपस्थानं च कृत्वा, अग्नेः पश्चात् प्राङ्मुखीं पत्नीम् उपवेश्य, तस्याः शिरसि हुतशेषमाज्यं दर्व्यामादाय, भूः स्वाहा, भुवः स्वाहा, सुवः स्वाहा, ओँ स्वाहेति निनयेत् । 

> अपश्यं त्वा मनसा चेकितानं तपसो जातं तपसो विभूतम् ।  
इहप्रजामिहरयिँरराणः प्रजायस्व प्रजया पुत्रकाम 

इति पत्नी पतिं समीक्षेत । 

> अपश्यं त्वा मनसा दीध्यानाँ स्वायां तनूँ ऋत्विये नाथमानाम् ।  
उपमामुच्चा युवतिर्बुभूयाः प्रजायस्व प्रजया पुत्रकामे 

इति पतिः पत्नीं समीक्षेत । आज्याभ्यक्ताभ्याम् अङ्गुष्ठानामिकाभ्यां 

> समञ्जन्तु विश्वे देवास्समापो हृदयानि नौ ।  
सं मातरिश्वा सन्धाता समुदेष्ट्री दिदेष्टु नौ । 

इति

[[121]]

तयोर्हृदयदेशौ युगपत्सम्मृज्य, 

> प्रजापते तन्वं मे जुषस्व त्वष्टर्देवेभिस्सहसाम इन्द्र ।  
विश्वैर्देवैरातिभिः सँरराणः पुँसां बहूनां मातरः स्याम ।  
आनः प्रजां जनयतु प्राजापतिराजरसायसमनक्त्वर्यमा ।  
अदुर्मङ्गलीः पतिलोकमाविश शन्न एधि द्विपदे शञ्चतुष्पते ।  
तां पूषञ्छिवतमा मेरयस्व यस्यां बीजं मनुष्या वपन्ति ।  
या न ऊरू उशती विस्रयातै यस्यामुशन्तः प्रहरेम शेफम् 

इति जपेत् । प्राणानायम्य, फलदानताम्बूलदानानि करिष्य इति सङ्कल्प्य, दत्वा ब्राह्मणाननुज्ञाप्य ताम्बूलचर्वणं कृत्वा, सन्ध्यां प्रातरौपासनं च कृत्वा, अभ्युदयं पुण्याहं च कृत्वा, ब्रह्मादीन् सम्पूज्य, आवाहन-मन्त्रैरेव ब्रह्मादिदेवता उद्वासयेत् । महदाशीर्वादं कारयेत् । सायं बन्धनमन्त्रेणैव प्रतिसरसूत्रं विसृज्य परित्यजेत् । तमग्निमेव धारयेत् । अथवा आत्मसमारोपणं वा कुर्यात् ॥

## समावेशनम्

तद्रात्रावन्यस्यां वा रात्रौ उपलिप्तं गन्धपुष्पधूपवासितं घृतदीपादीपितं स्वास्तरणतल्पसंयुक्तं गृहं पत्न्या सह प्रविश्य, प्राणानायम्य, समावेशनं करिष्य इति सङ्कल्प्य ॥

### समावेशनमन्त्रः

> आरोहोरुमुपबर्हस्व बाहुं परिष्वजस्व जायाँ सुमनस्यमानः ।  
तस्यां पुष्यतं मिथुनौ सयोनी बह्वीं प्रजां जनयन्तौ सरेतसा ।  
आर्द्रयारण्या यत्रामन्थत्पुरुषं पुरुषेण शक्रः ।  
तदेतौ मिथुनौ सयोनी प्रजयाऽमृतेनेहगच्छतम् ।  
अहं गर्भमदधामोषधीषु अहं विश्वेषु भुवनेष्वन्तः ।  
अहं प्रजा अजनयं पितृणामहं जनिभ्यो अव(प)रीषु पुत्रान् ।  
पुत्रिणे मा कुमारिणा विश्वमायुर्व्यश्नुतम् ।  
उभा हिरण्यपेशसा वीतिहोत्रा कृतद्वसू ।  
>
> [[123]]
>
> दशस्यं त्वाऽमृताय कँशमूधो रोमशँहथो देवेषु कृणुतो दुवः ।

इति जपित्वा, तया सह संविशेत् । विवाहान्ते समावेशनाकरणे गर्भाधानात्पूर्वं समावेशनं जपित्वा, गर्भाधानमन्त्रं जपित्वा, गर्भाधानं कुर्यात् । 

## कन्याया रजोदर्शने कर्तव्यम्

विवाहे सोमाय जनिविदे स्वाहेति होमात्पूर्वं कन्यायां रजस्वलायाम् 

> आपो अस्मान्मातरश्शुन्धन्तु घृतेन नो घृतपुवः पुनन्तु विश्वमस्मत्प्रवहन्तु रिप्रमुदाभ्यश्शुचिरा पूत एमि 

इति यजुःपवित्रेण पुरुषसूक्तपञ्चशान्ति अब्लिङ्गगायत्रीपवमानैश्च अभिमन्त्रितजलेन तां स्नापयित्वा, अन्यद्वस्त्रं परिधाप्य तस्मिन्नेवाग्नौ समस्ताभिः व्याहृतिभिः “सप्त ते अग्ने, यन्म आत्मनो मिन्दा, पुनरग्नि"रित्येतैः, भूरग्नये, भूरन्नमग्नये, भूरग्नये चेत्यनुवाकत्रयेण प्रतिस्वाहाकारं, "तन्तुन्तन्वन्" इत्येतया, व्यस्ताभिः व्याहृतिभिः, “अनाज्ञात"मित्यादिभिश्च हुत्वा, ब्राह्मणाननुज्ञाप्य, तन्त्रशेषं समापयेत् । प्रधानहोमात्परं रजोदर्शने चतुर्थेऽहनि स्नानब्रह्मकूर्चप्राशनपुनःस्नानादि कारयित्वा, तन्त्रशेषं समापयेत् ।

दम्पतीनियमपुनर्विवाहपुनरुपनयनवैदिकाग्निद्वयसंसर्गवैदिकलौकिकाग्निद्वयसंसर्गज्येष्ठभार्याग्निकनिष्ठभार्याग्निविभागाग्नौ जलविन्दुपतनादिकूर्चपरिधिपरिस्तरणादिदाहगृहप्रारम्भगृहप्रवेशप्रभृतीनां चत्वारिंशत्संस्कारानन्तर्गतत्वेन प्रतिपुरुषमवश्यमननुष्ठेयत्वेन नैमित्तिकत्वेन तेषां चन्द्रिकाकृद्भिः स्पष्टतया उक्तत्वेन च नात्र तेषामनुक्रमणिका कृता ।

चन्द्रिकाकृद्भागिनेयपुत्रेण वङ्गीपुरवंश्येन रामानुजदीक्षितसूनुना श्रीनिवासेन यथामति विरचिता, चन्द्रिकानुसारिण्यनुक्रमणिका सम्पूर्णा ।

हरिः ओम्

श्रीमते रामचन्द्राय नमः
 

## पालाशहोमः

केचित् पालाशहोमकर्म कुर्वन्ति तदुच्यते ।

चतुर्थेऽहनि अन्नसंस्कारेण अन्नं संस्कृत्य आचार्येण सह प्राचीमुदीचीं वा दिशमुपनिष्क्रम्य पूर्वोत्तरेण पालाशं त्रीण्युदगपवर्गाणि स्थण्डिलानि कल्पयित्वा तेषु यथाक्रमं प्रणवश्रद्धामेधाभ्योऽर्घ्यपाद्यादिगन्धमाल्यधूपदीपनैवेद्यादि दत्वा - "यश्छन्दसामि”त्यनेन “श्रुतं मे गोपाये”त्यन्तेन मन्त्रेण प्रणवमुपतिष्ठते श्रद्धयाग्निस्समिध्यत इति सूक्तेन श्रद्धां “मेधां ते देवस्सविता” इत्यनुवाकेन मेधां ततः पालाशदण्डमूले दण्डं विसृज्यान्यमादत्ते, अथाचार्यः पूर्ववास आदत्ते, अथ बलिशेषमाचार्यः पुरोगान् ब्रह्मणान् भोजयेत्, आचार्येणानुज्ञातः स्वयं भुञ्जीत, अथाचार्येण सहाचार्यगृहं गच्छति । ब्राह्मणभोजनं अभ्युदयमित्यर्थः ।

शुभमस्तु

[[124]]
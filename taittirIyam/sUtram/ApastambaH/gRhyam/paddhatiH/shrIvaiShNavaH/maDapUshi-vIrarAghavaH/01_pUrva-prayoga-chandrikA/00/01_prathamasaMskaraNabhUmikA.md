+++
title = "०१ प्रथम-संस्करण-भूमिका"

+++

गौतमप्रणीतधर्मसूत्रेषु प्रथमप्रश्ने अष्टमेऽध्याये राजा ब्राह्मणश्च द्वौ दण्डोपदेशाभ्यां सर्वस्य धारयितारौ मनुष्यस्थावरपशुपक्षिसरीसृपादीनां जीवनं तदुभयायत्तम् । न केवलं जीवनम्, अभिवृद्धिः रक्षणमित्यादिकमपि तदधीनम्। तत्र ब्राह्मणः लोकव्यवहारवेदवेदाङ्गवाकोवाक्येतिहासपुराणेषु कुशलः तदुक्तकर्मानुष्ठाता चत्वारिंशत्संस्कारैः संस्कृतः इज्याध्ययनदानेषु त्रिषु इज्याध्ययनदानप्रतिग्रहयाजनाध्यापनेषु षट्सु वा कर्मसु अभिरतः स्मार्तधर्मेषु शिक्षितः स्यात् इत्युक्तम् ।

ततः गर्भाधान-पुंसुवन-सीमन्तोन्नयन-जातकर्म--नाम-करणान्न-प्राशन--चौलोपनयनानि,  
चत्वारि वेदव्रतानि, स्नानं,  
विवाहः, पञ्चमहायज्ञानुष्ठानम्, अष्टकापार्वणः, श्राद्धं श्रावण्याग्रहायणी चैत्री आश्वयुजी इति सप्त पाकयज्ञसंस्थाः, अग्न्याधेयम् अग्निहोत्रम् दर्शपूर्णमासौ आग्रयणं चातुर्मास्यानि निरूढपशुबन्धः सौत्रामणिः इति सप्त हविर्यज्ञसंस्थाः, अग्निष्टोमः अत्यग्निष्टोमः उक्थ्यः षोडशी वाजपेयः अतिरात्रः अप्तोर्यामः इति सप्तसोमसंस्थाः इत्येवं संस्काराश्चत्वारिंशत् इत्युक्तम् ।

एतेषां संस्काराणामनुष्ठानक्रमस्य बोधका ग्रन्थाः प्रयोगग्रन्थाः इत्युच्यन्ते । तेषां साहाय्येनैव पुरोहिताः अनुष्ठानं कारयन्ति स्वयं चानुतिष्ठन्ति । तेषु चत्वारिंशतः संस्काराणाम् अनुष्ठाने अशक्ताः प्रायः गर्भाधानपुंसुवनसीमन्तजातकर्मनामकरणान्नप्राशनचौलोपनयनवेदव्रतस्नानविवाहपञ्चमहायज्ञसंस्थाः अनुतिष्ठन्ति । तेष्वपि कतिपयसंस्कारान् अशक्त्या केचित् वर्जयन्ति । अतः प्रायः सर्वैरनुष्ठीयमानानां संस्काराणां तदुपयोगिकर्मणां च अनुष्ठानक्रमबोधकः विशिष्य श्रीवैष्णवैः आद्रिमाणः प्रयोगचन्द्रिकाख्यः ग्रन्थः प्रसिद्धः । अयं ग्रन्थः नैध्रुवकाश्यपान्वयश्रीनिवासाचार्यसूनुना वीरराघवाचार्येण विरचितः । प्रयोगचन्द्रिकायाः अतिसंक्षिप्तत्वात् तत्र पूर्णतया मन्त्राणामनिर्देशाच्च स्पष्टप्रतिपत्त्यर्थं प्रयोगचन्द्रिकानुसारी समन्त्रकानुक्रमणिकाग्रन्थः चन्द्रिकाकृद्भागिनेयपुत्रेण वङ्गीवंश्येन रामानुजदीक्षितसूनुना श्रीनिवासाचार्येण विरचितः ।


इयम् अनुक्रमणिकासहिता प्रयोगचन्द्रिका सर्वोपकारिका सप्ततिवर्षेभ्यः प्राक् ग्रन्थलिप्यां मुद्रापिता बहुकालात् प्रागेव दुर्लभाऽभूत् । देवनागरलिप्यामद्य यावत् न मुद्रापिता च । अतः ग्रन्थदौर्लभ्यं देवनागरलिप्यां मुद्रणाभावेन बहूनां क्लेशं च अपगमयितुम् इदानीं देवनागरलिप्याम् इदम्प्रथमतया मुद्राप्यते ।

सङ्कल्पोऽयं डि.टि.ताताचार्य इति प्रख्यातानां पण्डितराजानां विंशतिवर्षेभ्यः पूर्वमेवासीत् । नावल्पाकाग्रहारनिवासिनं पण्डितवर्यं ना.गो.रामानुजाचार्यं नियुज्य तद्द्वारा देवनागरलिप्यां प्रतिलिपिमपि समपादयन् । सैव प्रतिलिपिः मुद्रणार्थमस्माभिः स्वीकृता । मुद्रणार्थद्रव्यसाहाय्यार्थं देवस्थानाधिकारिणः प्रार्थिताः । तैश्च साहाय्यमनुमतम् । तदनन्तरं सत्यसायिमुद्रणालये ग्रन्थः दत्तः । त्रिंशत्पृष्ठमुद्रणानन्तरं मन्त्राणां सस्वरं मुद्रणं साधु स्यादिति मत्वा स्वरचिह्नादिकं निवेश्य पुनर्दत्तः । परन्तु मुद्रणालये चिह्नाभावात् यन्त्रसौष्ठवाभावाच्च तदधिकारी नान्वमन्यत । इयमत्र न्यूनता पूर्वसमालोचनविरहात् अपरिहार्या संवृत्ता । अथापि देवनागरलिप्यां मुद्रणं जातमिति सर्वे सन्तुष्येयुरिति विश्वसिमि । कालानुसारेण देवनागरलिप्यां मुद्रणेऽपि क्लेशो जायते । बहवो मुद्रणालयाः पिहिताश्च । अतः तिरुपतिस्थसत्यसायिमुद्रणालये मुद्रणव्यवस्था कृता । तत्राप्यक्षराणि भग्नानि सन्ति, समर्थः कर्मकरोऽपि नास्ति । अत एवाशुद्धयः समापतिताः । शुद्धाशुद्धपट्टिका अन्ते निवेशिता । तदनुसारेण तत्र तत्र पृष्ठे शोधनं कृत्वा ग्रन्थमिममुपयुञ्जतामिति ।

द्रविणसाहाय्यमुपकल्पितवद्भ्यः तिरुमल-तिरुपति-देवस्थानाधिकारिभ्यः, देवनागरलिप्यां प्रतिलिपिं कृतवद्भ्यः एन्. रामानुजाचार्येभ्यः, अपेक्षितं शोधनं कृतवद्भ्यः वी. आर्. वेङ्कटदीक्षितमहाशयेभ्यः, सत्यसायिमुद्रणालयाधिकारिभ्यश्च कृतज्ञतां निवेदयामि । स्वर्गस्थाः डि.टि. ताताचार्यस्वामिनः एतन्मुद्रणेन सन्तुष्टाः स्युः ये किल ग्रन्थस्यास्य देवनागर्यां मुद्रणं प्रथमतः समकल्पयन् । 

तिरुप्पति  
२४-१०-१९८९  

विद्वज्जनविधेयः  
एन्.एस्.रामानुजताताचार्यः


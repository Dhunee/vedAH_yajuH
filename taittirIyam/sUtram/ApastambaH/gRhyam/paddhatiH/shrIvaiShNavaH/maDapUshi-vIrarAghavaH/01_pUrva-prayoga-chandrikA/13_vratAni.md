+++
title = "१३ व्रतानि"

+++

अथ व्रतानि

प्राजापत्यसौम्याग्नेयवैश्वदेवाख्यानि चत्वारि व्रतानि चत्वारि काण्डानि चत्वार्युत्सर्जनानि । तत्तद्व्रतानि चरित्वा तत्तत्काण्डानधीत्य तत्तत्काण्डान्ते तत्तदुत्सर्जनानि कुर्यात् । काण्डानां सङ्कीर्णत्वेन तथाध्ययनाभावेऽपि यदा कदाचिदुत्तरायणे विवाहात्पूर्वं व्रतानि उत्सर्जनानि च कुर्यात् ।

## प्राजापत्यव्रतम्

ब्रह्मचर्यव्रतलोपप्रायश्चित्तं षडब्दकृच्छ्रादिकं चरित्वा कृत्तकेशं स्नातं दक्षिणत उपवेश्य आचार्यः अमुकगोत्रममुकशर्माणं माणवकं प्राजापत्यव्रतेन कर्मणा संस्करिष्यामीति सङ्कल्प्य प्राजापत्यव्रतं चरिष्यामीति वाचयित्वा वस्त्रयज्ञोपवीतादि पूर्ववत् धारयित्वा पुरातनानि त्याजयित्वा स्नातं शिष्यं सोमाग्निविश्वेदेववर्जं काण्डर्षितर्पणं पूर्ववत् कारयित्वा अग्निप्रतिष्ठाद्यग्निमुखान्ते शिष्येणान्वारब्धः ‘प्रजापतये काण्डर्षये स्वाहा', 'प्रजापते न त्वदेतानी'त्यादि षड्भिः प्रतिमन्त्रं हुत्वा 'सांहितीभ्यो देवताभ्यः' इत्यादि पूर्ववत् हुत्वा 'अग्ने व्रतपते काण्डर्षिभ्यः' इत्यादिभिः चतुर्भिः उपस्थानं कारयित्वा जयाद्यग्न्युपस्थानान्तं कुर्यात् । एवमेवोत्सर्जनं प्राजापत्यव्रतोत्सर्जनेन कर्मणा संस्करिष्यामि । प्राजापत्यव्रतोत्सर्जनं चरिष्यामि प्राजापत्यव्रतमचारिषम् इति भेदः ।

## सौम्यव्रतम्

अपराह्णे सौम्यव्रतेनेत्यादि सङ्कल्पं वस्त्रयज्ञोपवीतादिधारणं प्रजापत्यग्निविश्वदेववर्जं काण्डर्षितर्पणम् अग्निप्रतिष्ठेत्यादिसमानं, पात्रसादनान्ते चतस्र औदुम्बरीः समिधः उदकुम्भं नववस्त्रं च सादयित्वा अग्निमुखान्ते शिष्येणान्वारब्धः 'सोमाय काण्डर्षये स्वाहा' 'सोमो धेनु'मित्यादिषड्भिश्च साँहितीभ्य इत्यादिभिश्च जुहुयात् ।

ततः शिष्योऽग्नेः पुरस्तात् धान्योपरि स्थापितं सोदकं सकूर्चं वस्त्रवेष्टितं कुम्भमुपस्पृश्य ‘नमो वाच' इत्यनुवाकं जपित्वा 

[[22]]

पृथिवीसमिदित्यादिभिः चतुर्भिराज्याभ्यक्ता औदुम्बरीः समिधः अग्नावाधाय अग्ने व्रतपत इत्युपतिष्ठेत । अथाचार्यो 'युञ्जते मन' इत्यादीनां 'देवा वै सत्रमासत' इत्यादीनां चानुवाकानां प्रथमपदानि 'युञ्जते सविते'ति वा पदद्वयं शिष्यं वाचयित्वा जयाद्युपस्थानान्तं कुर्यात् । ततः शिष्य उदकुम्भमुपस्पृश्य 'शन्नो वातः पवता'मित्यनुवाकं जपित्वा वाचं यच्छेत् । अथ आचार्यः शिष्यस्य मुखं शिरो नववस्त्रेण प्रदक्षिणं वेष्टयित्वा अस्तमिते ग्रामं प्रापयेत् । तां रात्रिं शिष्यो वाग्यतः तिष्ठेत् आसीत वा । श्वोभूते ग्रामाद्बहिः गत्वा शिरोवेष्टनवस्त्रमपनीय आचार्याय दत्वा अग्निमुदकुम्भमादित्यमाकाशं गिरिं वत्सं सुवर्णं च यथासम्भवमाचार्यदर्शितं दृष्ट्वा 'वयस्सुपर्णा' इति आदित्यमुपतिष्ठेत । एवमेवोत्सर्जनं, 'युञ्जत' इत्यादिवाचनं शिरोवेष्टनाद्यादित्योपस्थानान्तं च वर्जयेत् । द्यौस्समित् इत्यादिभिः समिदाधानम् आदित्य व्रतपते इत्यादिभिरुपस्थानमाचार्याय वरदानं च कुर्यात् ॥

## आग्नेयव्रतम्

आग्नेयव्रते प्रजापतिसोमविश्वदेववर्जं तर्पणम् ‘अग्नये काण्डर्षये स्वाहा' 'अग्ने नयेति' षड्भिश्च साँहितीभ्य इत्यादिभिश्च हुत्वा आग्रेयव्रतं चरिष्यामीति भेदः ।

## वैश्वदेवव्रतम्

एवमेव वैश्वदेवव्रतं प्रजापतिसोमाग्निवर्जं तर्पणं 'विश्वेभ्यो देवेभ्यः स्वाहा' 'आनो विश्वे अस्त्रागमन्तु देवाः' इति षड्भिः होमः वैश्वदेवव्रतं चरिष्यामि इति भेदः । उत्सर्जने तु व्रतमचारिषमिति ॥

॥ इति प्रयोगचन्द्रिकायां द्वादशः खण्डः ॥

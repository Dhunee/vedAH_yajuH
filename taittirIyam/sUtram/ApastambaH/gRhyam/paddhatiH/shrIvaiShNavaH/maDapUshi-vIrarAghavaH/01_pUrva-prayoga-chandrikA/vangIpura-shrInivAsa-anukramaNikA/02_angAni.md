+++
title = "०२ अङ्गानि"

+++
## जातकर्मादीनां स्व-स्व-कालेष्व् अकरण-प्रायश्चित्तम्

पाणिपादं प्रक्षाल्य, द्विराचम्य, पवित्रपाणिः ताम्बूलनारिकेलाक्षतादिमङ्गलद्रव्यं गृहीत्वा, ओं नमस्सदसे नमस्सदसस्पतये नमस्सखीनां पुरोगाणां चक्षुषे नमो दिवे नमः पृथिव्यै सप्रथ सभां मे गोपाय ये च सभ्यास्सभासदः तानिन्द्रियावतः कुरु सर्वमायुरुपासतां सर्वेभ्यः श्रीवैष्णवेभ्यो नमः, स्वामिनः भवत्पादमूले मया समर्पिताम् इमां सौवर्णीं दक्षिणां, यत्किञ्चिदपि यथोक्तदक्षिणामिव स्वीकृत्य, अमुकगोत्रे अमुकनक्षत्रे जातस्य मम कुमारस्य जातकर्मनामकरणान्नप्राशनचौलोपनयनकर्मणां स्वस्वकालेष्वकरणप्रायश्चित्तं कर्तुं योग्यतासिद्धिरस्त्विति भवन्तो महान्तोऽनुगृह्णन्तु, तथास्तु योग्यतासिद्धिरस्तु इत्यनुज्ञातः, दर्भेष्वासीनः, दर्भान् धारयमाणः, पवित्रपाणिः प्राणानायम्य, प्रारिप्सितस्य कर्मणः निर्विघ्नेन परिसमाप्त्यर्थम् आदौ विष्वक्सेनाराधनं करिष्ये, ओं -

शुक्लाम्बरधरं विष्णुं शशिवर्णं चतुर्भुजम् ।  
प्रसन्नवदनं ध्यायेत् सर्वविघ्नोपशान्तये ॥

[[39]]

यस्य द्विरदवक्त्राद्याः पारिषद्याः परश्शतम् ।  
विघ्नं निघ्नन्ति सततं विष्वक्सेनं तमाश्रये ॥

करिष्यमाणस्य कर्मणः निर्विघ्नेन परिसमाप्त्यर्थम् आदौ विष्वक्सेनाराधनं करिष्ये इति सङ्कल्प्य, विष्वक्सेनाय नमः, ध्यायामि, आवाहयामि, आसनं समर्पयामि, पादयोः पाद्यं समर्पयामि, अर्घ्यं समर्पयामि, आचमनीयं समर्पयामि, “आपोहिष्ठा मयोभुवः आपो जनयथा च नः” स्नापयामि, स्नानानन्तरमाचमनीयं समर्पयामि, वस्त्रं समर्पयामि, उपवीतं समर्पयामि, गन्धं समर्पयामि, पुष्पं समर्पयामि, धूपं समर्पयामि, दीपं समर्पयामि, एते गन्धाक्षतपुष्पधूपदीपोत्तरीयाभरणाद्यलङ्काराः सर्वोपचाराः । ओं भूर्भुवस्सुवरिति प्रोक्ष्य, “देवसवितः प्रसुवे”ति परिषिच्य, विष्वक्सेनाय नमः गुडोपहारं निवेदयामि, आचमनीयं समर्पयामि, ताम्बूलं समर्पयामि, सर्वोपचारान् समर्पयामि ।

श्रीगोविन्देत्यादि अस्यां शुभतिथौ अमुकगोत्रस्य अमुकनक्षत्रे जातस्य मम कुमारस्य जातकर्म, नामकरणान्नप्राशन, चौलोपनयनकर्मणां स्वस्वकालेष्वकरणप्रायश्चित्तं करिष्य इति सङ्कल्प्य यथायोग्यं यथाशक्तितत्तत्कालानुगुणं हिरण्यं गृहीत्वा,

हिरण्यगर्भगर्भस्थं हेमबीजं विभावसोः ।  
अनन्तपुण्यफलदम् अदश्शान्तिं प्रयच्छ मे ॥

इदम् अमुकगोत्रस्य, अमुकनक्षत्रे जातस्य, अस्य कुमारस्य, जातकर्मनामकरणान्नप्राशनचौलोपनयनकर्मणां स्वस्वकालेष्वकरणप्रायश्चित्तार्थं प्राजापत्यकृच्छ्राणि यत्किञ्चिद्धिरण्यानि नानागोत्रेभ्यः श्रीवैष्णवेभ्यः येभ्यस्तेभ्यः सम्प्रददे न मम, भूमौ साक्षतं हिरण्यं दत्वा ब्राह्मणेभ्यो दद्यात् ॥

[[41]]

## प्रायश्चित्त-होमः

अथ प्रायश्चित्तहोमः

स्थण्डिलं कल्पयित्वा

प्राचीः पूर्वमुदक्सँस्थं दक्षिणारम्भमालिखेत् ।  
अथोदीचीः पुरस्सँस्थं पश्चिमारम्भमालिखेत् ॥

अवाक्करोऽभ्युक्ष्य, तृणं नैर्ऋत्यां निरस्य, अप उपस्पृश्य, अग्निं प्रतिष्ठाप्य, अवोक्षणतोयशेषं प्रागुदग्वोत्सिच्य, प्राक्तोयमन्यन्निदधात्युदग्वा यथा बहिस्स्याच्च परिस्तराणाम् । प्रागग्रैः उदगग्रैः षोडशभिः दर्भैः प्रागादिप्रदक्षिणं परिस्तीर्य, उत्तरानधरान् दक्षिणानुत्तरान् कृत्वा, अग्नेरुत्तरतो दर्भान् संस्तीर्य, तेषु दर्वीमाज्यस्थालीं प्रोक्षणीमितरदर्वीं च द्वन्द्वम् अवाञ्चि सादयित्वा, आयामतः परीमाणं प्रोक्षणीसँस्कारः पात्रप्रोक्ष इति पात्राण्युत्तानानि कृत्वा, सर्वाभिरद्भिः त्रिः प्रोक्ष्य, पुनश्चाद्भिरापूर्य, किञ्चिद्दक्षिणतो निधाय, पवित्रमाज्यस्थाल्यां निधाय, आज्यं विलाप्य, उदीचोङ्गारान्निरुह्य, तेष्वधिश्रित्य, ज्वलता तृणेनावद्योत्य, दर्भाग्रे प्रच्छिद्य प्रक्षाल्य युगपत्प्रत्यस्य, त्रिः पर्यग्नि कृत्वा, उदगुद्वास्य अङ्गारानग्नौ प्रत्यूह्य, उदगग्राभ्यां पवित्राभ्यां पुनराहारमाज्यं त्रिरुत्पूय, पवित्रग्रन्थिं विस्रस्य, अप उपस्पृश्य, प्रागग्रमग्नौ प्रहरति । येन जुहोति तदग्नौ प्रतितप्य, दर्भैस्संमृज्य, पुनः प्रतितप्य, प्रोक्ष्य, दर्व्यौ निधाय, दर्भानद्भिस्सम्पृश्य[[संस्पृश्य??]], अग्नौ प्रहरति । अदितेऽनुमन्यस्व, अनुमतेऽनुमन्यस्व, सरस्वतेऽनुमन्यस्व, देवसवितः प्रसुव इति परिषिच्य, कुमारेणान्वारब्धः, प्रतिनिमित्तं प्रायश्चित्ताहुतीः जुहुयात् । “ओं भूः स्वाहा” अग्नय इदम् । "ओं भुवः स्वाहा”, वायव इदम् । “ओं सुवः स्वाहा”, सूर्यायेदम्, “ओं भूर्भुवः सुवः स्वाहा” प्रजापतय इदम् । “अग्नेऽभ्यावर्तिन्नभिन

[[41]]

वरुणाभ्याम् इदम् । 

> त्वमग्ने अयास्ययासन्मनसा हितः ।  
अयासन् हव्यमूहिषेऽयानो धेहि भेषजं स्वाहा, 

अग्नये अयस इदम् । उदुत्तममं वरुणपाशमस्मदवाधमं विमध्यमँ श्रथाय । अथा वयमादित्यव्रते तवानागसो अदितये स्याम स्वाहा”, वरुणायेदम् । 

> ये ते शतं वरुण ये सहस्रं यज्ञियाः पाशा वितताः पुरुत्र ।  
तेभ्यो न इन्द्रस्सवितोत विष्णुर्विश्वेदेवा मुञ्चन्तु मरुतः स्वस्त्या स्वाहा,

वरुणेन्द्रसवितृविष्णुविश्वेदेवमरुद्भ्य इदम् । एताः षड्विंशाहुतीर्जुहुयात् ॥

अथवा

व्यस्ताभिः समस्ताभिः व्याहृतिभिः पूर्वोक्तपाहिपञ्चकैः पुनः व्यस्ताभिः समस्ताभिः व्याहृतिभिरिति पाहित्रयोदशकैः, त्वन्नो अग्ने, स त्वन्नो अग्ने, त्वमग्ने अयासि, उदुत्तमं, ये ते शतं, इत्येतैश्च वा जुहुयात् ।

प्राणानायम्य, अस्मिन् प्रायश्चित्तहोमकर्मणि मध्ये सम्भावितमन्त्रतन्त्रस्वरवर्णविधिविपर्यासन्यूनातिरिक्तप्रायश्चित्तार्थं सर्वप्रायश्चित्तहोमं होष्यामि ओं भूर्भुवः सुवः स्वाहा, प्रजापतय इदम् । 

> अनाज्ञातं यदाज्ञातं यज्ञस्य क्रियते मिथु ।  
अग्ने तदस्य कल्पय त्वँ हि वेत्थ यथा तथम् ॥

स्वाहा - अग्नय इदम्, 

> पुरुषसम्मितो यज्ञः यज्ञः पुरुषसम्मितः ।  
अग्ने तदस्य कल्पय त्वँ हि वेत्थ यथातथम् ॥ 

स्वाहा - अग्नय इदम्, 

> यत्पाकत्रा मनसा दीनदक्षान । यज्ञस्य मन्वते मर्तासः । अग्निष्टद्धोता क्रतुविद्विजानन् । यजिष्ठो देवाँऋतुशो यजाति स्वाहा । अग्नय इदम् । त्वन्नो अग्ने वरुणस्य विद्वान् देवस्य हेडोऽवयासिसीष्ठाः । यजिष्ठो वह्नितमश्शोशुचानो विश्वा द्वेषाँसि प्रमुमुग्ध्यस्मत्स्वाहा - अग्नीवरुणाभ्यामिदम्, 

[[42]]

> स आवर्तस्वायुषा वर्चसा सन्न्यामेधया प्रजया धनेन स्वाहा, 

अग्नये अभ्यावर्तिन इदम् । 

> अग्ने अङ्गिरः शतं ते सन्त्वावृतः सहस्रं त उपावृतः ।  
तासां पोषस्य पोषेण पुनर्नो नष्टमाकृधि पुनर्नो रयिमाकृधि स्वाहा, 

अग्नये अभ्यावर्तिन इदम् । 

> सह रय्या निवर्तस्वाग्ने पिन्वस्य धारया । विश्वफ्स्निया[[??]] विश्वतस्परि स्वाहा, 

अग्नये अभ्यावर्तिन इदम् । 

> पाहि नो अग्न एनसे स्वाहा, अग्नय इदम् । पाहि नो विश्ववेदसे स्वाहा, 

विश्ववेदस इदम् । “यज्ञं पाहि विभावसो स्वाहा”, विभावसव इदम् । “सर्वं पाहि शतक्रतो स्वाहा”, शतक्रतव इदम् । 

> पाहि नो अग्न एकया पाह्युत द्वितीयया, पाह्यूर्जं तृतीयया, पाहि गीर्भिः तिसृभिरूर्जां पतये पाहि चतसृभिर्वसो स्वाहा, 

अग्नय इदम् । 

> अग्नेऽभ्यावर्तिन्नभिन आवर्तस्वायुषा वर्चसा सन्यामेधया प्रजया धनेन स्वाहा 

अग्नये अभ्यावर्तिन इदम् । 

> अग्ने अङ्गिरश्शतन्ते सन्त्वावृतः सहस्रं त उपावृतः ।  
तासां पोषस्य पोषेण पुनर्नो नष्टमा कृधि पुनर्नो रयिमा कृधि स्वाहा, 

अग्नये अभ्यावर्तिन इदम् । 

> पुनरूर्जानिवर्तस्व पुनरग्न इषायुषा ।  
पुनर्नः पाहि विश्वतः स्वाहा, 

अग्नये अभ्यावर्तिन इदम् । 

> सह रय्या निवर्तस्वाग्ने पिन्वस्य धारया । विश्वफ्स्निया विश्वतस्परि स्वाहा, 

अग्नये अभ्यावर्तिन इदम् । ओं भूः स्वाहा, अग्नय इदम् । ओं भुवः स्वाहा - वायव इदम् । ओं सुवः स्वाहा - सूर्यायेदम् । ओं भूर्भुवः सुवः स्वाहा, प्रजापतय इदम् न मम । 

> त्वन्नो अग्ने वरुणस्य विद्वान् देवस्य हेडोऽवयासिसीष्ठाः । यजिष्ठो वह्नितमश्शोशुचानो विश्वा द्वेषाँसि प्रमुमुग्ध्यस्मत्स्वाहा, 

अग्नीवरुणाभ्यामिदम् । 

> सत्वन्नो अग्ने अवमो भवोती नेदिष्ठो अस्या उपसोव्युष्टौ ।  
अवयक्ष्वनो वरुणं रराणो वीहि मृडीकँसुहवो न एधि स्वाहा,

[[43]]

अग्नीत्वन्नो अग्ने अवमो भवोती नेदिष्ठो अस्या उषसो व्युष्टौ । अवयक्ष्व नो वरुणँरराणो वीहि मृडीकँ सुहवो न एधि स्वाहा - अग्नीवरुणाभ्यामिदम् । आभिर्गीर्भिर्यदतो न ऊनमाप्यायय हरिवो वर्धमानः । यदा स्तोतृभ्यो महि गोत्रा रुजासि भूयिष्ठभाजो अध ते स्याम स्वाहा - इन्द्राय हरिवत इदम् । इदं विष्णुर्विचक्रमे त्रेधा निदधे पदम् । समूढमस्य पाँसुरे स्वाहा - विष्णव इदम् । ओं भूः स्वाहा - अग्नय इदम् । ओं भुवः स्वाहा - वायव इदम्, ओं सुवः स्वाहा - सूर्यायेदम्, ओं भूर्भुवस्सुवः स्वाहा - प्रजापतय इदम् । ओं विष्णवे स्वाहा - विष्णवे परमात्मन इदम् । प्राणानायम्य, अदितेऽन्वमँस्थाः । अनुमतेऽन्मँस्थाः, सरस्वतेऽन्वमँस्थाः, देव सवितः प्रासावीः ओं श्रीविष्णवे स्वाहा - श्रीविष्णवे परमात्मान इदम् । अग्ने नय सुपथा राये अस्मान् विश्वानि देव वयुनानि विद्वान् । युयोद्ध्यस्मज्जुहुराणमेनो भूयिष्ठान्ते नम उक्तिं विधेम । अग्नये नमः ।  
मन्त्रहीनं क्रियाहीनं भक्तिहीनं हुताशन ।  
यद्धुतं तु मया देव परिपूर्णं तदस्तु ते ॥  
प्रायश्चित्तान्यशेषाणि तपःकर्मात्मकानि वै ।  
यानि तेषामशेषाणां कृष्णानुस्मरणं परम् ॥ प्रणम्याभिवाद्य, आचम्य, कृतं कर्म भगवते समर्पयेत् । अतीतं कर्म कुर्यात् ततः तात्कालिकं कर्म कुर्यात् ।

## उदकशान्तिप्रयोगः

अथोदकशान्तिप्रयोगः

गर्भाधानादिषु पूर्वेद्युः तस्मिन् दिने वा उदकशान्तिः, नमः सदस इत्यादि विष्वक्सेनाराधनान्तं कृत्वा, प्राणानायम्य, श्रीगोविन्देत्यादिप्रीत्यर्थम् एत्कर्मसाद्गुण्यार्थम्[[??]] एभिः श्रीवैष्णवैः (ब्राह्मणैः) बोधायनोक्तप्रकारेण उदकशान्तिजपकर्म करिष्यामीति सङ्कल्प्य, गोमयोपलिप्ते रङ्गवल्याद्यलङ्कृते स्थण्डिले व्रीहीन् तण्डुलान् निक्षिप्य, 

[[44]]

तत्र मध्ये 

> ब्रह्मजज्ञानं प्रथमं पुरस्ताद्विसीमतस्सुरुचो वेन आवः ।  
स बुध्निया उपमा अस्य विष्ठास्सतश्च योनिमसतश्च विवः 

इति मध्ये । 

> नाके सुपर्णम् उप यत्पतन्तं हृदावेनन्तो अभ्यचक्षतत्वा ।  
हिरण्यपक्षं वरुणस्य दूतं यमस्य योनौ शकुनं भुरण्युम् । 

इति दक्षिणतः, 

> आप्यायस्व समेतु ते विश्वतः सोम वृष्णियम् । भवा वाजस्य सङ्गथे 

इत्युत्तरतः, प्राचीः तिस्रो रेखाः 

> यो रुद्रो अग्नौ यो अप्सु य ओषधीषु यो रुद्रो विश्वा भुवना विवेश तस्मै रुद्राय नमो अस्तु 

इति मध्ये | अपुपस्पृश्य । 

> इदं विष्णुर्विचक्रमे त्रेधा निदधे पदं समूढमस्य पाँसुरे 

इति पश्चात् । 

> इन्द्रं विश्वा अवीवृधन्थ्समुद्रव्यचसं गिरः रथीतमँ रथीनां वाजानाँ सत्पतिं पतिम् 

इति पुरस्तात्, उदीचीस्तिस्रो रेखाः लिखित्वा अद्भिरवोक्ष्य तत्र व्रीहीन्निक्षिप्य तत्र 

> ब्रह्म जज्ञानं प्रथमं पुरस्तात् विसीमतस्सुरुचो वेन आवः ।  
सबुध्निया उपमा अस्य विष्ठास्सतश्च योनिमसतश्च विवः 

इति कुम्भं निधाय, तस्मिन् गायत्र्या तिरः पवित्रं निधाय, 

> आपो वा इदँ सर्वं विश्वाभूतान्यापः प्राणा वा आपः पशव आपोऽमृतमापोऽन्नमापस्सम्राडापो विराडापः स्वराडापश्छन्दाँस्यापो ज्योतीँष्यापस्सत्यमापस्सर्वा देवता आपो भूर्भुवस्सुवराप ओम् 

इत्यद्भिरापूर्य ऊर्ध्वाग्रं कूर्चं निक्षिप्य (“ओं भूर्भुवस्सुवरोमि”त्यक्षतान् निक्षिप्य) गन्धाक्षतपुष्पैरलङ्कृत्य दूर्वापुष्पफलैरवकीर्य दूर्वादर्भैः प्रच्छाद्य 

> शन्नो देवीरभिष्टय आपो भवन्तु पीतये ।  
शय्ँयोरभिस्रवन्तु नः 

इच्यद्भिरभिमृश्य सुप्रक्षालितपाणिपादैः स्वाचान्तैश्चतुर्दिक्ष्वासनेषु निषण्णैः चतुर्भिः ब्राह्मणैः सह प्राणायामं कृत्वा, कुम्भमन्वारभ्य, गायत्रीं पच्छोर्धर्चशः अनवानमुक्त्वा, वेदादीन् जपित्वा, “कृणुष्वपाज” इत्यनुवाकं “मदेचिदस्ये"त्यर्धर्चमपोह्य, “इन्द्रं वो विश्वतस्परि हवामहे” इत्यनुवाकं, “यत इन्द्र, स्वस्तिदा, महाँ इन्द्रः, सजोषा इन्द्रे”ति चतस्रः, 

[[45]]

“ये देवाः पुरस्सदः" इति पञ्च, "अग्नये रक्षोघ्ने”  इति पञ्च, “अग्निरायुष्मा"निति पञ्च, "यावामिन्द्रा वरुणे"ति चतुरः, “यो वामिन्द्रावरुणा”वित्यष्टौ पर्यायान्, “अग्ने यशस्विन्” इति चतस्रः, “ऋताषाडि"ति सानुषङ्गमनुवाकं, "नमो अस्तु सर्पेभ्यो” इति तिस्रः, “अयं पुरो हरिकेश” इति पञ्च पर्यायान् “आशुश्शिशानः” “शं च मे” “ममाग्ने” “अग्नेर्मन्वे” इत्यनुवाकान्, “समीची नामासी”ति षट्पर्यायान्, “हेतयो नामस्थे”ति षट्पर्यायान्, “शतायुधाये"ति पञ्चर्चः, “भूतं भव्यं भविष्यत्” “इन्द्रो दधीच” इत्यनुवाकौ, “चक्षुषो हे त” आरभ्य “भ्रातृव्यं पादयामसी"त्यन्तं, “प्राणो रक्षति” “सिँहे व्याघ्रे” “अहमस्मि” “ता सूर्या” “अग्निर्न” “ऋद्ध्याः स्म” “नवो नव” इत्यनुवाकान्, “अग्नये स्वाहा कृत्तिकाभ्यः स्वाहा” इत्याद्युपहोमान्, “दधिक्राव्ण्ण” इत्यृचम्, “आपो हिष्ठा मयो भुव” इति तिस्रः, “उदुत्तमं वरुण” “अस्तभ्नाद्यां” “यत्किञ्चेदं" "कितवासः" "अवते हेडः" "तत्त्वायामी”ति वरुणसूक्तं, “हिरण्यवर्णाः” “पवमानः” “तच्छय्ँयोः” इत्यनुवाकान्, “यो ब्रह्मा ब्रह्मण" इति घृतसूक्तं, नमो ब्रह्मण इति परिधानीयां त्रिः जपित्वा, प्रणवेन कुम्भमुत्थाप्य, “देवस्यत्वे”ति व्याहृतिभिश्च यजमानं प्रोक्षयेत् । यजमानः पुरस्तादुपविष्टाय हिरण्यं दक्षिणत उपविशते रजतं पश्चादुपविशते कांस्यमुत्तरत उपविशते वासश्च दक्षिणां दत्वा कुम्भजलेन स्नायात् ।

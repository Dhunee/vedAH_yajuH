+++
title = "०४ पुंसुवनम्"

+++

अथ पुंसुवनम्

द्वितीये तृतीये वा मासे पुंसुवनम् । चतुर्थे षष्ठेऽष्टमे वा मासे सीमन्तं तेन वा सह पुंसुवनं कुर्यात् ॥

## प्रतिसरः

> पुंसुवन-सीमन्तोन्नयनकर्माङ्गं प्रतिसरबन्धं कृत्वा, अमुकगोत्राया अमुकनाम्न्याः मम धर्मपत्न्याः पुंसुवन-सीमन्तोन्नयन-कर्माङ्गं प्रतिसर-बन्ध-कर्म करिष्यामि 

इति सङ्कल्य, 

[[49]]

उल्लेखनादिदर्भप्रच्छादनान्तम् उदकशान्तिवत् कृत्वा, कुम्भस्योत्तरतो नवगुणितं गन्धानुलिप्तं कार्पाससूत्रं भस्महरिद्राचूर्णगोरजस्स्वन्यतमं च निधाय, शुचीभूतैः वेदविद्भिः चतुर्भिः ब्राह्मणैः सह गायत्रीं वेदादींश्च जपित्वा, “दधिक्राव्ण्ण" इत्यृचं, “आपो हिष्ठा मयो भुव" इति तिस्रः, “हिरण्यवर्णाश्शुचयः पावकाः" इति चतस्रः, “पवमानस्सुवर्जनः” “कृणुष्वपाजः” इत्यनुवाकौ, “अग्ने यशस्विन्” इति चतस्रः, “उदुत्तममि”त्यादिवरुणसूक्तं, “परिणो रुद्रस्य हेतिः” “स्तुहि श्रुतं” “मीढुष्टम” “अर्हन् बिभर्षि” “त्वमग्ने रुद्र” “आवो राजानम्” इति रुद्रसूक्तं, "ब्रह्मजज्ञानम्" इति “ब्रह्म समिद्भवत्याहुतीनामि”त्यन्तं ब्रह्मसूक्तं, "विष्णोर्नुकं” “तदस्य प्रियं" “प्रतद्विष्णुः” “परोमात्रया” “विचक्रमे” “त्रिर्देव” इति विष्णुसूक्तं, “जातवेदसे सुनवामसोम”मिति पञ्च, “हिरण्यवर्णां हरिणीम्” इति पञ्चदशर्चं श्रीसूक्तं च जपित्वा, “नमो ब्रह्मणे” इति परिधानीयां त्रिर्जपित्वा ॥

### प्रतिसरजपमन्त्रः

> दधिक्राव्ण्णो अकारिषं जिष्णोरश्वस्य वाजिनः ।  
सुरभि मुखाकरत् प्रण आयूँषि तारिषत् ।  
आपो हिष्ठा मयो भुवस्तान ऊर्जे दधातन ।  
महेरणाय चक्षसे ।  
यो वश्शिवतमोरसस्तस्य भाजयतेह नः ।  
उशतीरिव मातरः ।  
तस्मा अरङ्गमामवो यस्य क्षयाय जिन्वथ ।  
आपो जनयथा च नः ।

> हिरण्यवर्णाशुचयः पावका यासु जातः कश्यपो यास्विन्द्रः ।  
अग्निं या गर्भं दधिरे विरूपास्तान आपश्शँस्योना भवन्तु ।  
यासाँ राजा वरुणो याति मध्ये सत्यानृते अवपश्यन् जनानाम् ।
>
> [[50]]
>
> मधुश्चुतश्शुचयो याः पावकास्तान आपश्शँस्योना भवन्तु ।  
यासां देवा दिवि कृण्वन्ति भक्षं या अन्तरिक्षे बहुधा भवन्ति ।  
याः पृथिवीं पयसोन्दन्ति शुक्रास्तान आपश्शँस्योना भवन्तु ।  
शिवेन मा चक्षुषा पश्यतापश्शिवया तनुवोपस्पृशत त्वचं मे ।  
सर्वाँ अग्नीँरफ्सुषदो हुवे वो मयि वर्चो बलमोजो निधत्त ।

> पवमानस्सुवर्जनः । पवित्रेण विचर्षणिः । यः पोता स पुनातु मा । पुनन्तु मा देवजनाः । पुनन्तु मनवो धिया । पुनन्तु विश्व आयवः । जातवेदः पवित्रवत् । पवित्रेण पुनाहि मा । शुक्रेण देव दीद्यत् । अग्ने क्रत्वा क्रतूँरनु ।
>
> यत्ते पवित्रमर्चिषि । अग्ने विततमन्तरा । ब्रह्म तेन पुनीमहे । उभाभ्यां देव सवितः । पवित्रेण सवेन च । इदं ब्रह्म पुनीमहे । वैश्वदेवी पुनती देव्यागात् । यस्यै बह्वीः तनुवो वीतपृष्ठाः । तया मदन्तस्सधमाद्येषु । वयँस्याम पतयो रयीणाम् ।

> वैश्वानरो रश्मिभिर्मा पुनातु । वातः प्राणे नेषिरो मयोभूः । द्यावापृथिवी पयसा पयोभिः । ऋतावरी यज्ञिये मा पुनीताम् । बृहद्भिस्सवितस्तृभिः । वर्षिष्ठैर्देव मन्मभिः । अग्ने दक्षैः पुनाहि मा । येन देवा अपुनत । येनापो दिव्यं कशः । तेन दिव्येन ब्रह्मणा ।
>
> इदं ब्रह्म पुनीमहे । यः पावमानीरध्येति । ऋषिभिस्सम्भृतँरसम् । सर्वँसपूतमश्नाति । स्वदितं मातरिश्वना । पावमानीर्यो अध्येति । ऋषिभिस्सम्भृतँरसम् । तस्मै सरस्वती दुहे । क्षीरँसर्पिर्मधूदकम् । पावमानीः स्वस्त्ययनीः ॥
> 
> सुदुघा हि पयस्वतीः । ऋषिभिस्सम्भृतो रसः । ब्रह्मणेष्वमृतँहितम् । पावमानीर्दिशन्तु नः । इमं लोकमथो अमुम् । कामान्थ्समर्धयन्तु नः । देवीर्देवैस्समाभृताः । पावमानीः स्वस्त्ययनीः । सुदुघा हि घृतश्च्युतः । ऋषिभिस्सम्भृतो रसः ॥
>
> [[51]]
>
> ब्राह्मणेष्वमृतँहितम् । येन देवाः पवित्रेण । आत्मानं पुनते सदा । तेन सहस्रधारेण । पावमान्यः पुनन्तु मा । प्राजापत्यं पवित्रम् । शतोद्यामँहिरण्मयम् । तेन ब्रह्मविदो वयम् । पूतं ब्रह्म पुनीमहे । इन्द्रस्सुनीती सह मा पुनातु । सोमस्स्वस्त्या वरुणस्समीच्या । यमो राजा प्रमृणाभिः पुनातु मा । जातवेदा मोर्जयन्त्या पुनातु ॥
>
> कृणुष्व पाजः प्रसितिं न पृथ्वीं याहि राजेवामवाँ इभेन ।  
त्रिष्वी मनु प्रसितिं द्रूणानोऽस्तासि विध्य रक्षसस्तपिष्ठैः ।  
तव भ्रमास आशुया पतन्त्यनुस्पृश धृषता शोशुचानः ।  
तपूँष्यग्ने जुह्वा पतङ्गानसन्दितो विसृज विष्वगुल्काः ।  
प्रतिस्पशो विसृज तूर्णितमो भवापायुर्विशो अस्या अदब्धः ।  
यो नो दूरे अघशँसः
>
> यो अन्त्यग्ने माकिष्टे व्यथिरादधर्षीत् ।  
उदग्ने तिष्ठ प्रत्यातनुष्व न्यमित्राँ ओषातात्तिग्महेते ।  
यो नो अरातिँ समिधान चक्रे नीचा तं धक्ष्यतसन्न शुष्कम् ।  
ऊर्ध्वो भव प्रतिविद्ध्याध्यस्मदाविष्कृणुष्व दैव्यान्यग्ने ।  
अवस्थिरा तनुहि यातु जूनां जामिमजामिं प्रमृणीहि शत्रून् ।  
स ते
>
> जानाति सुमतिं यविष्ठ य ईवते ब्रह्मणे गातुमैरत् ।  
विश्वान्यस्मै सुदिनानि रायो द्युम्नान्यर्यो विदुरो अभिद्यौत् ।  
सेदग्ने अस्तु सुभगस्सुदानुर्यस्त्वा नित्येन हविषा य उक्थैः ।  
पिप्रीषति स्व आयुषि दुरोणे विश्वेदस्मै सुदिना सासदिष्टिः ।  
अर्चामि ते सुमतिं घोष्यर्वाख्सन्ते वावाता जरताम्
>
> इयं गीः । स्वश्वास्त्वा सुरथा मर्जयेमास्मे क्षत्राणि धारयेरनु द्यून् ।  
इह त्वा भूर्या चरेदुपत्मन्दोषावस्तर्दीदिवाँसमनुद्यून् ।  
क्रीडन्तस्त्वा सुमनसस्सपेमाभिद्युम्ना तस्थिवाँसो जनानाम् ।
>
> [[52]]
>
> यस्त्वा स्वश्वस्सुहिरण्यो अग्न उपयाति वसुमता रथेन ।  
तस्य त्राता भवसि तस्य सखा यस्त आतिथ्यमानुषग्जुजोषत् ।  
महो रुजामि बन्धुता वचोभिस्तन्मा पितुर्गोतमादन्वियाय ।  
त्वन्नो अस्य वचसश्चिकिद्धि होतर्यविष्ठ सुक्रतोदमूनाः ।  
अस्वप्नजस्तरणयस्सुशेवा अतन्द्रासोऽवृका अश्रमिष्ठाः ।  
ते पायवस्सध्रियञ्चो निषद्याग्ने तव नः पान्त्वमूर ।  
ये पायवो माम ते यन्ते अग्ने पश्यन्तो अन्धं दुरितादरक्षन् ।  
ररक्ष तान् सुकृतो विश्ववेदा दिप्सन्त इद्रिपवो नाह
>
> देभुः । त्वया वयँसधन्यस्त्वोतास्तव प्रणीत्यश्याम वाजान् ।  
उभाशँसा सूदय सत्यतातेऽनुष्ठुया कृणुह्यह्रयाण ।  
अया ते अग्ने समिधा विधेम प्रतिस्तोमँ शस्यमानं गृभाय ।  
दहाशसो रक्षसः पाह्यस्मान् द्रुहोनिदोमित्रमहो अवद्यात् ।  
रक्षोहणं वाजिनमाजिघर्मि मित्रं प्रथिष्ठमुपयामि शर्म ।  
शिशानो अग्निः क्रतुभिस्समिद्धस्स नो दिवा -
>
> सरिषः पातु नक्तम् ।  
विज्योतिषा बृहता भात्यग्निराविर्विश्वानि कृणुते महित्वा ।  
प्रादेवीर्मायास्सहते दुरेवाश्शिशीते शृङ्गे रक्षसे विनिक्षे ।  
उत स्वानसो दिविषन्त्वग्नेस्तिग्मायुधा रक्षसे हन्तवा उ ।  
मदेचिदस्य प्ररुजन्तिभामा न वरन्ते परिबाधो अदेवीः ।

> अग्ने यशस्विन् यशसेममर्पयेन्द्रावतीमपचितीमिहावह ।  
अयं मूर्धा परमेष्ठी सुवर्चास्समानानामुत्तमश्लोको अस्तु ।  
भद्रं पश्यन्त उपसेदुरग्रे तपो दीक्षामृषयस्सुवर्विदः ।  
ततः क्षत्रं बलमोजश्च जातं तदस्मै देवा अभिसन्नमन्तु ।  
धाता विधाता परमोत सन्दृक् प्रजापतिः परमेष्ठी विराजा ।  

[[53]]

> स्तोमाश्छन्दाँसि निविदोम आहुरेतस्मै राष्ट्रमभिसन्नमाम ।  
अभ्यावर्तध्वमुपमेत साकमयँ शास्ताधिपतिर्वो अस्तु ।  
अस्य विज्ञानमनु सँरभध्वमिमं पश्चादनुजीवाथ सर्वे ॥

> उदुत्तमं वरुणपाशमस्मदवाधमं विमध्यमँश्रथाय ।  
अथा वयमादित्यव्रते तवानागसो अदितये स्याम ।  
अस्तभ्नाद्यामृषभो अन्तरिक्षममिमीत वरिमाणं पृथिव्या आसीदद्विश्वा भुवनानि सम्राड्विश्वेत्तानि वरुणस्य व्रतानि ।  
यत्किञ्चेदं वरुण दैव्ये जनेभिद्रोहं मनुष्याश्चरामसि ।  
अचित्तीयत्तव धर्मायुयोपिम मानस्तस्मादेनसो देवरीरिषः ।  
कितवासो यद्रिरिपुर्न दीवि यद्वाघा सत्यमुत यन्न विद्म ।  
सर्वा ताविष्य शिथिरेव देवाथाते स्याम वरुण प्रियासः ।  
अव ते हेडो वरुण नमोभिरव यज्ञेभिरीमहे हविर्भिः ।  
क्षयन्नस्मभ्यमसुरप्रचेतो राजन्नेनाँसि शिश्रयः कृतानि ।  
तत्त्वायामि ब्रह्मणा वन्दमानस्तदाशास्ते यजमानो हविर्भिः ।  
अहेडमानो वरुणेह बोद्ध्युरुशँसमान आयुः प्रमोषीः ।

> परिणो रुद्रस्य हेतिर्वृणक्तु परित्वेषस्य दुर्मतिरघायोः ।  
अवस्थिरा मघवद्भ्यस्तनुष्व मीढ्वस्तोकाय तनयाय मृडय ।  
स्तुहि श्रुतं गर्तसदं युवानं मृगन्नभीममुपहत्नुमुग्रम् ।  
मृडा जरित्रे रुद्रस्तवानो अन्यन्ते अस्मन्निवपन्तु सेनाः ।  
मीदुष्टम शिवतम शिवोनस्सुमना भव ।  
परमे वृक्ष आयुधं निधाय कृत्तिं वसान आचर पिनाकं बिभ्रदागहि ।  
अर्हन् बिभर्षि सायकानि धन्व । अर्हन्निष्कंयजतं विश्वरूपम् ।  
अर्हन्निदं दयसे विश्वमब्भुवम् । न वा ओजीयो रुद्र त्वदस्ति ।  
त्वमग्ने रुद्रो असुरो महो दिवः । त्वँशर्धो मारुतं पृक्ष ईशिषे ।  
त्वं वातैररुणैर्यासि शङ्गयः । त्वं पूषा विधतः पासि नु त्मना ।  
आवो राजनमध्वरस्य रुद्रँ होतारँ सत्ययजँ रोदस्योः ।  
अग्निं पुरा तनयित्स्नोरचित्ताद्धिरण्यरूपमवसे कृणुध्वम् ॥

[[54]]

> ब्रह्मजज्ञानं प्रथमं पुरस्तात् विसीमतः सुरुचो वेन आवः ।  
स बुध्निया उपमा अस्य विष्ठाः । सतश्च योनिमसतश्च विवः ।  
पिता विराजामृषभो रयीणाम् । अन्तरिक्षं विश्वरूप आविवेश ।  
तमर्कैरभ्यर्चन्ति वथ्सम् । ब्रह्म सन्तं ब्रह्मणा वर्धयन्तः ।  
>
> ब्रह्म देवानजनयत् । ब्रह्म विश्वमिदं जगत् । ब्रह्मणः क्षत्रं निर्मितम् । ब्रह्म ब्राह्मण आत्मना । अन्तरस्मिन्निमे लोकाः । अन्तर्विश्वमिदं जगत् । ब्रह्मैव भूतानां ज्येष्ठम् । तेन कोऽर्हति स्पर्धितुम् । ब्रह्मन्देवास्त्रयस्त्रिँशत् । ब्रह्मन्निन्द्रप्रजापती । ब्रह्मन्ह विश्वा भूतानि । नावी वान्तस्समाहिता । चतस्र आशाः प्रचरन्त्वग्नयः । इमं नो यज्ञं नयतु प्रजानन् । घृतं पिन्वन्नजरँ सुवीरम् । ब्रह्म समिद्भवत्याहुतीनाम् ॥

> विष्णोर्नुकं वीर्याणि प्रवोचय्ँयः पार्थिवानि विममे रजाँसि यो अस्कभायदुत्तरँ सधस्थं विचक्रमाणस्त्रेधोरुगायो विष्णो रराटमसि विष्णोः पृष्ठमसि विष्णो श्नप्त्रे स्थो विष्णोस्स्यूरसि विष्णोर्ध्रुवमसि वैष्णवमसि विष्णवे त्वा ॥

> तदस्य प्रियमभिपाथो अस्याम् । नरो यत्र देवयवो मदन्ति । उरुक्रमस्य स हि बन्धुरित्था । विष्णोः पदे परमे मध्व उथ्सः । प्रतद्विष्णुस्तवते वीर्याय । मृगो न भीमः कुचरो गिरिष्ठाः । यस्योरुषु त्रिषु विक्रमणेषु । अधिक्षियन्ति भुवनानि विश्वा । परो मात्रया तनुवा वृधान । न ते महित्वमन्वश्नुवन्ति । उभे ते विद्म रजसी पृथिव्या विष्णो देवत्वम् । परमस्य विथ्से । विचक्रमे पृथिवीमेष एताम् । क्षेत्राय विष्णुर्मनुषे दशस्यन् । ध्रुवासो अस्य कीरयो जनासः । उरुक्षितिँ सुजनिमा चकार । त्रिर्देवः पृथिवीमेष एताम् । विचक्रमे शतर्चसं महित्वा । प्रविष्णुरस्तु तवसस्तवीयान् । त्वेषँ ह्यस्य स्थविरस्य नाम ।

[[55]]

> जातवेदसे सुनवाम सोममरातीयतो निजहातिवेदः ।  
स नः पर्षदति दुर्गाणि विश्वा नावेव सिन्धुन्दुरितात्यग्निः ।  
तामग्निवर्णां तपसा ज्वलन्तीं वैरोचनीं कर्मफलेषु जुष्टाम् ।  
दुर्गान्देवीँ शरणमहं प्रपद्ये सुतरसि तरसे नमः ।  
अग्ने त्वं पारया नव्यो अस्मान्थ्स्वस्तिभिरति दुर्गाणि विश्वा ।  
पूश्च पृथ्वी बहुला न उर्वी भवा तोकायतनयाय शय्ँयोः ।  
विश्वानि नो दुर्गहा जातवेदस्सिन्धुं न नावा दुरितातिपर्षि ।  
अग्ने अत्रिवन्मनसा गृणानोऽस्माकं बोद्ध्यविता तनूनाम् ।  
पृतनाजितँसहमानमग्निमुग्रँहुवेम परमाथ्सधस्थात् ।  
स नः पर्षदति दुर्गाणि विश्वा क्षामद्देवो अतिदुरितात्यग्निः ॥

#### श्रीसूक्तम्

अथ श्रीसूक्तम् ।

> हिरण्यवर्णां हरिणीं सुवर्णरजतस्रजाम् ।  
चन्द्रां हिरण्मयीं लक्ष्मीं जातवेदो ममावह ।  
तां म आवह जातवेदो लक्ष्मीमनपगामिनीम् ।  
यस्यां हिरण्यं विन्देयं गामश्वं पुरुषानहम् ।  
अश्वपूर्वां रथमध्यां हस्तिनादप्रबोधिनीम् ।  
श्रियं देवीमुपह्वये श्रीर्मा देवी जुषताम् ।  
कांसोस्मितां हिरण्यप्राकारामाद्रां[[र्द्रां??]] ज्वलन्तीं तृप्तां तर्पयन्तीम् ।  
पद्मे स्थितां पद्मवर्णां त्वामिहोपह्वये श्रियम् ।  
चन्द्रां प्रभासां यशसां ज्वलन्तीं श्रियल्ँलोके देवजुष्टामुदाराम् ।  
तां पद्मनेमीं शरणमहं प्रपद्येऽलक्ष्मीर्मे नश्यतां त्वां वृणे ।  
आदित्यवर्णे तपसोऽधिजातो वनस्पतिस्तव वृक्षोऽथ बिल्वः ।  
तस्य फलानि तपसा नुदन्तु मायान्तरायाश्च बाह्या अलक्ष्मीः ।  
उपैतु मां देवसखः कीर्तिश्च मणिना सह ।  
प्रादुर्भूतोऽस्मि राष्ट्रेस्मिन् कीर्तिमृद्धिं ददातु मे ।  
क्षुत्पिपासामलां ज्येष्ठामलक्ष्मीर्नाशयाम्यहम् ।  
अभूतिमसमृद्धिं च सर्वां निर्णुद मे गृहात् ।  
गन्धद्वारां दुराधर्षां नित्यपुष्टां करीषिणीम् ।  
ईश्वरीँ सर्वभूतानां तामिहोपह्वये श्रियम् ।  
मनसः काम माकूतिं वाचस्सत्यमशीमहि ।
>
> [[56]]
>
> पशूनाँ रूपमन्नस्य मयि श्रीः श्रयतां यशः ।  
कर्दमेन प्रजा भूता मयि सम्भव कर्दमा ।  
श्रियं वासय मे कुले मातरं पद्ममालिनीम् ।  
आपः सृजन्तु स्निग्धानि चिक्लीत वस मे गृहे ।  
नि च देवीं मातरँ श्रियं वासय मे कुले ।  
आर्द्रां पुष्करिणीं यष्टिं पिङ्गलां पद्ममालिनीम् ।  
चन्द्रां हिरण्मयीं लक्ष्मीं जातवेदो ममावह ।  
आर्द्रां यष्करिणीं पुष्टिं सुवर्णां हेममालिनीम् ।  
सूर्यां हिरण्मयीं लक्ष्मीं जातवेदो ममावह ।  
तां म आवह जातवेदो लक्ष्मीमनपगामिनीम् ।  
यस्यां हिरण्यं प्रभूतं गावो दास्योऽश्वान् विन्देयं पुरुषानहम् ॥

> नमो ब्रह्मणे नमो अस्त्वग्नये नमः पृथिव्यै नम ओषधीभ्यः ।  
नमो वाचे नमो वाचस्पतये नमो विष्णवे बृहते करोमि ।  
इत्येतामृचं त्रिः जपेत् ॥

प्रणवेन कुम्भमुत्थाप्य, कूर्चेन व्याहृतिभिः प्रतिसरसूत्रं (हस्तं च) कुम्भजलेन प्रोक्ष्य, वामहस्तेन सूत्रं गृहीत्वा, वासुकिं ध्यात्वा, दक्षिणहस्तेन 

> त्र्यम्बकं यजामहे सुगन्धिं पुष्टिवर्धनम् ।  
उर्वारुकमिव बन्धानान्मृत्योर्मुक्षीय मामृतात् । 

इति सकृन्मन्त्रेण द्विस्तूष्णीं हरिद्रादिना त्रिरुन्मृज्य 

> अग्निरायुष्मान्थ्सवनस्पतिभिरायुष्मान्तेन त्वायुषायुष्मन्तं करोमि, सोम आयुष्मान्थ्स ओषधीभिरायुष्मान् तेन त्वायुषायुष्मन्तं करोमि, यज्ञ आयुष्मान्थ्सदक्षिणाभिरायुष्मान् तेन त्वायुषायुष्मन्तं करोमि, ब्रह्मायुष्मत्तद्ब्राह्मणैरायुष्मत्तेन त्वायुषाऽयुष्मन्तं करोमि, देवा आयुष्मन्तस्तेऽमृतेनायुष्मन्तस्तेन त्वायुषायुष्मन्तं करोमि । 

इति तण्डुलपूर्णं पुंसः दक्षिणं, स्त्रिया वामहस्तं गृहीत्वा -

> बृहत्साम क्षत्रभृद्वृद्धवृष्णियं त्रिष्टुभौजश्शुभितमुग्रवीरम् ।  
इन्द्रस्तोमेन पञ्चदशेन मध्यमिदं वातेन सगरेण रक्ष । 

इति बद्ध्वा

[[57]]

> यो ब्रह्मा ब्रह्मण उज्जहार प्राणैशिरः कृत्तिवासाः पिनाकी ।  
ईशानो देवस्स न आयुर्दधातु तस्मै जुहोमि हविषा घृतेन ।  ा
विभ्राजमानस्सरिरस्य मद्ध्याद्रोचमानो घर्मरुचिर्य आगात् ।  
समृत्युपाशादपनुद्य घोरादिहायुषे वर्धयामोघृतेन ।  
दाक्षायण्यस्सर्वयोन्यस्सयोन्यः सहस्रशो विश्वरूपा विरूपाः ।  
ससूनवःस्सपतयः सयूथ्या आयुषेणो घृतमिदं जुषन्ताम् ।  
दिव्या गणा बहुरूपाः पुराणा आयुश्छिदो नः प्रमथ्नन्तु वीरान् ।  
तेभ्यो जुहोमि हविषा घृतेन मा नः प्रजाँरीरिषो मोत वीरान् ।  
एकः पुरस्ताद्य इदं बभूव यतो बभूवुर्भुवनस्य गोपाः ।  
यमप्येति भुवनँसाम्पराये स नो हविर्घृतमिहायुषेत्तु देवः ।  
ब्रह्म ज्योतिर्ब्रह्मपत्नीषु गर्भं यमादधात्पुरुरूपं जयन्तम् ।  
सुवर्णरम्भग्रहमर्कमर्चं तमायुषे वर्धयामो घृतेन ।  
श्रियं लक्ष्मीमौपलामम्बिकां गां षष्ठीं जयामिन्द्रसेनेत्युदाहुः ।  
तां विद्यां ब्रह्मयोनिं सरूपामिहायुषे तर्पयामो घृतेन ।  
वसून् रुद्रानादित्यान्मरुतोऽथ साद्ध्यान् ऋभून् यक्षान् गन्धर्वाँश्च पितृँश्श्च विश्वान् । 
भृगून्थ्सर्पाँश्चाङ्गिरसोऽथ सर्वान् घृतँ हुत्वा स्वायुष्या महयाम शश्वत् ।  
विष्णो त्वन्नो अन्तमशर्म यच्छ सहन्त्य ।  
प्रते धारा मधुश्चुत उथ्सन्दुह्रते अक्षितम् । 

इति रक्षां कृत्वा, विवाहाधानयोस्तु पुंसां दक्षिणे हस्ते विश्वेत्तात इति बद्ध्वा, स्त्रीणां वामहस्ते बृहथ्सामेति बध्नीयात् । उत्सवान्ते सायं सन्ध्यायां बन्धनमन्त्रेण तत्सूत्रं विसृज्य, परित्यजेत् ॥

प्राणानायम्य, श्रीगोविन्देत्याद्यस्यां शुभतिथौ गोत्रां नाम्नीं पुंसुवनेन कर्मणा संस्करिष्यामीति सङ्कल्प्य, अग्निप्रतिष्ठादिपात्रसादनकाले

## अग्निप्रतिष्ठा

यत्राग्निस्थापनं तत्रोदगपवर्गं प्राचीः, प्रागपवर्गम् उदीचीः, त्रिस्रो रेखाः दर्भादिना लिखित्वा, तत्र न्यस्याद्भिरवोक्ष्य, 

[[58]]

दर्भादिकं नैर्ऋत्यां निरस्याप उपस्पृश्य, तत्राग्निं प्रतिष्ठाप्य, याज्ञियैरिन्धनैः प्रज्वाल्य, परिसमूह्य अवोक्षणशेषं प्रागुदग्वोत्सृज्य अन्यञ्जलं पात्रे प्रागुदग्वा यथा परिस्तरणाद्बहिः स्यात्तथा निधाय, प्रागुदगग्रान् षोडश षोडश दर्भान् अग्नेः प्रागारभ्य प्रदक्षिणं परिस्तीर्य, दक्षिणानुत्तरान् उत्तरानधरान् कृत्वा, अग्नेरुत्तरतो दर्भान् संस्तीर्य, तेषु दर्व्याज्यस्थाल्यौ, तत्पुरस्तादरत्निमात्रं परिधित्रयं, प्रादेशमात्राः सप्तदशसमिधश्च दर्भेस्सन्नह्य, इध्मापरदर्व्यौ द्वन्द्वमवाञ्चि सादयेत् । शललीमौञ्जीलाजादींश्च सर्वान् युगपदेव देवपात्रोत्तरतस्सादयेत् । समावप्रच्छिन्नाग्रौ प्रादेशमात्रौ दर्भौ काष्ठादिना छित्वा, अप उपस्पृश्य, मूलादारभ्याग्रादद्भिरनुमृज्य, पवित्रे कृत्वा, अग्नेः पश्चात् प्रोक्षणीपात्रे निधाय, तस्मिन्नप आनीयोत्तानयोरुदक् प्रागग्रयोः दक्षिणवामयोः पाण्योरङ्गुष्ठानामिकाभ्यां पवित्रमूलाग्रे गृहीत्वा, प्रागपवर्गं त्रिरुत्पूय, पात्राण्युत्तानानि कृत्वा, विस्रस्येध्मं, सर्वाभिस्ताभिरद्भिः पवित्रपाणिस्त्रिः प्रोक्ष्य, सपवित्रे प्रणीतिपात्रे अप आनीय, पूर्ववदुत्पूय, हस्ताभ्यां घ्राणसमं उद्धृत्य, पात्रसादनादुत्तरतो (परिस्तरणपात्रसादयोः मध्ये) दर्भेषु सादयित्वा, दर्भैः प्रच्छाद्य अग्नेर्दक्षिणतो दर्भेषु ब्राह्मणं निषाद्य, विलीनमप्याज्यं होमार्थेऽग्नौ विलाप्य अग्नेः पश्चात् सपवित्रायामाज्यस्थाल्यामाज्यं निरूप्य, परिस्तरणपात्रसादनयोः मध्ये अङ्गारान्निरुह्य, तेष्वधिश्रित्य, ज्वलता दर्भेणोल्मुखेन वाज्यमवद्योत्य, द्वे दर्भाग्रे काष्ठादिना छित्वा, अप उपस्पृश्य, युगपदाज्ये प्रत्यस्य, प्रागादिप्रदक्षिणं त्रिः पर्यग्निकृत्वा, उदगुद्वास्य अङ्गारान् प्रत्यूह्य आज्यस्थालीं स्वस्य पुरस्तान्निधाय, पूर्ववत् पवित्रे गृहीत्वा, प्रागारभ्य पुनः पुनाराहृत्य, त्रिरुत्पूय, पवित्रं विस्रस्य अद्भिस्संस्पृश्य, युगपदग्नौ प्रहृत्य, दर्व्यावग्नौ प्रतितप्य, दर्भेः सम्मृज्य, पुनः प्रतितप्य, प्रोक्ष्य निधाय, 

[[59]]

दर्भानद्भिस्संस्पृश्याग्नौ प्रहृत्य, पुंसुवनोपाकर्मव्रतगृहप्रवेशेषु चरुकर्मसु च परिधीन् परिदध्यात् । अन्यत्र सीमन्तादिषु पलाशखादिरादीनामन्यतमेन कृतान् परिधिस्थौल्ययामान् शम्याख्यान् युगकीलान् परिदधाति । तत्र स्थूलमुदगग्रं पश्चात्, अणु दीर्घं दक्षिणतः, अणु ह्रस्वमुत्तरतः, परिस्तरणोपरि अन्योन्यसंस्पृष्टान् निधाय, मध्यमं परिधिम् उपस्पृश्य, अग्नेर्दक्षिणपूर्वोत्तरपूर्वयोः आघारसमिधौ ऊर्ध्वे क्रमान्निधाय सव्येन पात्रं स्पृशन्, दक्षिणेन हस्तेन परिध्यन्तः परिस्तरणोपरि, अदितेऽनुमन्यस्व इति दक्षिणतः प्रागपवर्गम्, अनुमतेऽनुमन्यस्वेति पश्चादुदगपवर्गं, सरस्वतेनुमन्यस्वेत्युत्तरतः प्रागपवर्गं, देव सवितः प्रसुवेति प्रागारभ्य प्रदक्षिणमग्निं परिषिच्य अग्निमलङ्कृत्य, आज्याभ्यक्तमिध्ममूलमध्ययोर्मध्यं मृगमुद्रया गृहीत्वा, ब्राह्मणानुज्ञया प्रजापतिं स्मरन्, अग्नावाधाय अप उपस्पृश्य, कराभ्यामिध्ममूलं परामृश्य, सव्येनाज्यस्थालीं स्पृशन्, उत्तरपरिधिसन्धिमारभ्याग्नेयान्तमुपदर्व्या, दक्षिणं परिधिसन्धिमारभ्यैशानान्तं प्रधानदर्व्याज्येन दीर्घधारया सर्वाणीध्मकाष्ठानि संस्पर्शयन्, स्वाहाकारवर्जमाघारहोमौ जुहुयात् । पूर्वस्य प्रजापतिरुत्तरस्येन्द्रो देवता । अथ “अग्नये स्वाहा” इत्युत्तरार्धपूर्वार्धे, “सोमाय स्वाहे”ति दक्षिणार्धपूर्वार्धे चाज्यभागौ जुहुयात् । पुंसुवनादिष्वग्नये स्वाहेति पुनरेकामाज्याहुतिं मध्ये जुहुयात् । विवाहे हिरण्यायां पश्चिमजिह्वायां, जातकर्मणि कनकायां मध्यमजिह्वायाम्, उपनयने रक्तायामुत्तरजिह्वायां, पितृकार्ये कृष्णायां दक्षिणजिह्वायां, सर्वदेवार्थं सुप्रभायां पूर्वजिह्वायां, शान्तिकर्मणि अतिरिक्तायाम् ईशान्यदिक्स्थितायां, तिलहोमे बहुरूपायामाग्नेय्यां तत्तत्प्रधानहुतीः जुहुयात् ॥ 

[[60]] 

## पुंसुवनम्

पुंसुवने तु

दर्वीमाज्यस्थालीं प्रोक्षणीं प्रणीतीमिध्ममितरदर्वीं द्वन्द्वमवाञ्चि सादयित्वा, न्यग्रोधस्य या प्राच्युदीची वा शाखा तत आहृतं फलद्वयसहितम् अङ्कुरं दृषत्पुत्रद्वयं नवं वस्त्रं च युगपत्सादयित्वा आज्यभागान्ते पत्न्यान्वारब्धः 

> धाता ददातु नो रयिमीशानो जगतस्पतिः ।  
स नः पूर्णेन वावनत् स्वाहा 

- धात्र इदम् । 

> धाता प्रजाया उत राय ईशे धातेदं विश्वं भुवनं जजान ।  
धाता पुत्रं यजमानाय दाता तस्मा उ हव्यं घृतवद्विधेम स्वाहा 

- धात्र इदम् । 

> धाता ददातु नो रयिं प्राचीं जीवातुमक्षिताम् ।  
वयं देवस्य धीमहि सुमतिँ सत्यराधसः स्वाहा 

- धात्र इदम् ।  
धाता ददातु दाशुषे वसूनि प्रजाकामाय मीदुषे दुरोणे ।  
तस्मै देवा अमृतास्संव्ययन्तां विश्वेदेवासो अदितिस्सजोषाः स्वाहा 

- धात्र इदम् । 

> यस्त्वा हृदा कीरिणा मन्यमानोऽमर्त्यं मर्त्यो जोहवीमि ।  
जातवेदो यशो अस्मासु धेहि प्रजाभिरग्ने अमृत्वमश्याँ स्वाहा 

- अग्नये पुत्रवत इदम् ।  

> यस्मै त्वँसुकृते जातवेद उलोकमग्ने कृणवस्स्योनम् ।  
अश्विनँसपुत्रिणं वीरवन्तं गोमन्तँरयिन्नशते स्वस्ति स्वाहा । 

अग्नये पुत्रवत इदम् । 

> त्वे सुपुत्र शवसो वृत्रन् कामकातयः ।  
न त्वामिन्द्रातिरिच्यते स्वाहा 

- इन्द्राय पुत्रिण इदम् ।  

> उक्थ उक्थे सोम इन्द्रं ममाद नीथे नीथे मघवान ँसुतासः ।  
यदी ँसबाधः पितरं न पुत्रास्समान - दक्षा अवसे हवन्ते स्वाहा  

- इन्द्राय पुत्रिण इदम् । प्राणानायम्य, एतत्कर्मसमृद्ध्यर्थं जयादिहोमं करिष्ये ।

> ओं चित्तञ्च स्वाहा - चित्तायेदम्, चित्तिश्च स्वाहा - चित्त्या इदम् । आकूतञ्च स्वाहा - आकूतायेदम् । आकूतिश्च स्वाहा - आकूत्या इदम् । विज्ञातञ्च स्वाहा - विज्ञातायेदम् । विज्ञानञ्च स्वाहा - विज्ञानायेदम् । मनश्च स्वाहा - मनस इदम् ।
> 
> [[61]]
> 
> शक्वरीश्च स्वाहा - शक्वरीभ्य इदम् । दर्शश्च स्वाहा - दर्शायेदम् । पूर्णमासश्च स्वाहा - पूर्णमासायेदम् । बृहच्च स्वाहा - बृहत इदम् । रथन्तरञ्च स्वाहा - रथन्तारायेदम् । प्रजापतिर्जयानिन्द्राय वृष्णे प्रायच्छदुग्रः पृतनाज्येषु तस्मै विशस्समनमन्त सर्वास्स उग्रस्सहि हव्यो बभूव स्वाहा - प्रजापतय इदम् । अग्निर्भूतानामधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - अग्नय इदम् । 


> इन्द्रो ज्येष्ठानामधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँस्वाहा - इन्द्रायेदम् । यमः पृथिव्या अधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा, यमायेदम् । वायुरन्तरिक्षस्याधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - वायव इदम् । सूर्यो दिवोऽधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ - स्वाहा - सूर्यायेदम् । चन्द्रमा नक्षत्राणामधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - चन्द्रमस इदम् । बृहस्पतिर्ब्रह्मणोऽधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - बृहस्पतय इदम् । मित्रस्सत्यानामधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - मित्रायेदम् । वरुणोऽपामधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - वरुणायेदम् । समुद्रस्स्रोत्यानामधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - समुद्रायेदम् ।
>
> [[62]]
> 
> अन्नँ साम्राज्यानामधिपति तन्मावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - अन्नायेदम् । सोम ओषधीनामधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - सोमायेदम् । सविता प्रसवानामधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा सवित्र इदम् । रुद्रः पशूनामधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - रुद्राय पशुपतय इदम् । अप उपस्पृश्य । त्वष्टा रूपाणामधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - त्वष्ट्र इदम् । विष्णुः पर्वतानामधिपतिस्समावत्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - विष्णव इदम् । मरुतो गणानामधिपतयस्तेमावन्त्वस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - मरुद्भ्य इदम् । पितरः पितामहाः परेवरे ततास्ततामहा इहमावत । अस्मिन् ब्रह्मन्नस्मिन् क्षत्रेऽस्यामाशिष्यस्यां पुरोधायामस्मिन् कर्मन्नस्यां देवहूत्याँ स्वाहा - पितृभ्य (मन्त्रोक्त देवताभ्य) इदम् । 

(अप उपस्पृश्य ।) 

> ऋताषाडृतधामाग्निर्गन्धर्वस्तस्यौषधयोऽफ्सरस ऊर्जो नाम स इदं ब्रह्म क्षत्रं पातु ता इदम् ब्रह्म क्षत्रं पान्तु तस्मै स्वाहा - अग्नये गन्धर्वायेदम् । ताभ्यः स्वाहा - ओषधीभ्योऽप्सरोभ्य इदम् । सँहितो विश्वसामा सूर्यो गन्धर्वस्तस्य मरीचयोऽप्सरस आयुवो नाम स इदं ब्रह्म क्षत्रं पातु ता इदं ब्रह्म क्षत्रं पान्तु तस्मै स्वाहा - सूर्याय गन्धर्वायेदम् । ताभ्यः स्वाहा - मरीचीभ्योऽफ्सरोभ्य इदम् ।
> 
> [[63]]
> 
> सुषुम्नस्सूर्यरश्मिश्चन्द्रमा गन्धर्वस्तस्य नक्षत्राण्यफ्सरसो बेकुरयो नाम स इदं ब्रह्म क्षत्रं पातु ता इदं ब्रह्म क्षत्रं पान्तु तस्मै स्वाहा - चन्द्रमसे गन्धर्वायेदम् । ताभ्यः स्वाहानक्षत्रेभ्योऽफ्सरोभ्य इदम् । भुज्युस्सुपर्णो यज्ञो गन्धर्वस्तस्य दक्षिणा अफ्सरसस्तवा नाम स इदं ब्रह्म क्षत्रं पातु ता इदं ब्रह्म क्षत्रं पान्तु तस्मै स्वाहा - यज्ञाय गन्धर्वायेदम् । ताभ्यः स्वाहा दक्षिणाभ्योऽफ्सरोभ्य इदम् । प्रजापतिर्विश्वकर्मा मनो गन्धर्वस्तस्यर्ख्सामान्यफ्सरसो वह्नयो नाम स इदं ब्रह्म क्षत्रं पातु ता इदं ब्रह्म क्षत्रं पान्तु तस्मै स्वाहा - मनसे गन्धर्वायेदम् । ताभ्यः स्वाहा - ऋख्सामेभ्योऽप्सरोभ्य इदम् । इषिरो विश्वव्यचा वातो गन्धर्वस्तस्यापोफ्सरसो मुदा नाम स इदं ब्रह्म क्षत्रं पातु ता इदं ब्रह्म क्षत्रं पान्तु तस्मै स्वाहा - वाताय गन्धर्वायेदम् । ताभ्यः स्वाहा - अद्भ्योफ्सरोभ्य इदम् । भुवनस्य पते यस्य त उपरि गृहा इह च । सनो रास्वाज्यानिँरायस्पोषँसुवीर्यँ संवत्सरीणाँ स्वस्तिँ स्वाहा - भुवनस्य पत्य इदम् । परमेष्ठ्यधिपतिर्मृत्युर्गन्धर्वस्तस्य विश्वमफ्सरसो भुवो नाम स इदं ब्रह्म क्षत्रं पातु ता इदं ब्रह्म क्षत्रं पान्तु तस्मै स्वाहा - मृत्यवे गन्धर्वायेदम् । ताभ्यः स्वाहा - विश्वस्मा अफ्सरोभ्य इदम् । सुक्षितिस्सूभितिर्भद्रकृत्सुवर्वान्पर्जन्यो गन्धर्वस्तस्य विद्युतोऽफ्सरसो रुचो नाम स इदं ब्रह्म क्षत्रं पातु ता इदं ब्रह्म क्षत्रं पान्तु तस्मै स्वाहा - पर्जन्याय गन्धर्वायेदम् । ताभ्यः स्वाहा - विद्युद्भ्योऽफ्सरोभ्य इदम् । दूरे हेतिरमृडयो मृत्युर्गन्धर्वस्तस्य प्रजा अफ्सरसो भीरुवो नाम स इदं ब्रह्म क्षत्रं पातु ता इदं ब्रह्म क्षत्रं पान्तु तस्मै स्वाहा - मृत्यवे गन्धर्वायेदम् । ताभ्यः स्वाहा - प्रजाभ्योऽफ्सरोभ्य इदम् । 
>
> [[64]]
>
> चारुः कृपणकाशी कामो गन्धर्वस्तस्याधयोऽफ्सरसश्शोचयन्तीर्नाम स इदं ब्रह्म क्षत्रं पातु ता इदं ब्रह्म क्षत्रं पान्तु तस्मै स्वाहा - कामाय गन्धर्वायेदम् । ताभ्यः स्वाहा - आधिभ्योफ्सरोभ्य इदम् । स नो भुवनस्य पते यस्य त उपरि गृहा इह च । उरु ब्रह्मणेऽस्मै क्षत्राय महि शर्म यच्छ स्वाहा - भुवनस्य पत्ये ब्रह्मण इदम् । प्रजापते न त्वदेतान्यन्यो विश्वा जातानि परि ता बभूव । यत्कामास्ते जुहुमस्तन्नो अस्तु वयँस्याम पतयो रयीणां स्वाहा - प्रजापतय इदम् । ओं भूः स्वाहा - अग्नय इदम् । ओं भुवः स्वाहा - वायव इदम् । ओं सुवः स्वाहा - सूर्यायेदम् । यदस्य कर्मणोऽत्यरीरिचं यद्वा न्यूनमिहाकरम् । अग्निष्टत्स्विष्टकृद्विद्वान् सर्वं स्विष्टँसुहुतं करोतु स्वाहा - अग्नये स्विष्टकृत इदम् । परिध्यञ्जनं, परिधिप्रहरणं, सँस्रावः, प्राणायामः, पुंसुवनहोमकर्मणि मध्ये सम्भावितमन्त्रतन्त्रस्वरवर्णविधिविपर्यासन्यूनातिरेकप्रायश्चित्तार्थं सर्वप्रायश्चित्तहोमं होष्यामि ओं भूर्भुवः सुवः स्वाहा - प्रजापतय इदम् । अनाज्ञातादिहोमः, प्राणायामः, परिषेचनं, प्रणीतावोक्षणं, ब्रह्मोद्वासनं, यस्या रजःप्रादुर्भावो न स्यात् तया कन्यया न्यग्रोधस्याङ्कुरं दृषत्पुत्रे न्यस्य दृषत्पुत्रेण पेषयित्वा, नववस्त्राञ्जलेन गृहीत्वा, अग्नेः पश्चात् प्राख्शिरस्कामूर्ध्वमुखीं पत्नीं शाययित्वा, स्वयं प्राङ्मुखः स्थित्वा, दक्षिणेनाङ्गुष्ठेन तस्या दक्षिणे नासिकाच्छिद्रे तद्रसं “पुँसुवनमसि” इति निनयेत् । सा तद्रसं निर्गिरेत् । पुंसुवनकर्मणः अभ्युदयस्य पश्चात् कर्तव्यत्वात् सीमन्तस्य पूर्वं कर्तव्यत्वात्, पुंसवनसीमन्तयोः सहकरणे पुंसुवनानन्तरं पुंसुवनसीमन्तोन्नयनकर्माङ्गं सकृदेव अभ्युदयं प्रत्येकं पुण्याहं च कुर्यात् ।

[[65]]

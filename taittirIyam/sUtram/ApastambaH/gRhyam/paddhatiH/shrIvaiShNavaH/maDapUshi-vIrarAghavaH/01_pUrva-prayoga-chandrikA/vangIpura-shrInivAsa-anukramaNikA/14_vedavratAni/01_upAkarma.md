+++
title = "०१ उपाकर्म"

+++

अथोपाकर्म

> श्रावण्यां पौर्णमास्यां प्रातःकाले/  
तैष्यां पौर्णमास्याम्  
अध्यायोत्सर्जनाकरण-प्रायश्चित्तार्थम्  
अष्टोत्तरसहस्रं कामोऽकार्षीन्मन्युरकार्षीदिति मन्त्रजपं करिष्य 

इति सङ्कल्प्य, तं मन्त्रं जपेयुः ।  
अथ ब्रह्मचारिणो वापयेयुः ।  

अथापराह्णे 

> श्रावण्यां पौर्णमास्याम् अध्यायोपाकर्म करिष्य 

इति सङ्कल्प्य,  

कटि-सूत्र-कौपीन-वस्त्रोपवीत-मौञ्ज्य्-अजिन-दण्डान् नवान्  
तत्-तन्-मन्त्रेण यथार्हं धृत्वा,  
पुरातनान् परित्यज्य  
स्नात्वाचम्य,  

निवीतं कृत्वा,  
प्रजापतिं, सोमम्, अग्निं, विश्वान् देवान्,  
साँहितीः, याज्ञिकीः, वारुणीः, ब्रह्माणँ स्वयम्भुवं,  
सदसस्पतिं च  
नव एतान् काण्डर्षीन्  
ऋषितीर्थेन तिलाक्षतोदकैः  
त्रिस् त्रिः तर्पयित्वा  
ऽऽचम्य, शुष्कवस्त्रं धारयेयुः ।  

अथाचार्यो ऽग्नि-प्रतिष्ठाद्य्-अग्निमुखान्ते  
शिष्यैर् अन्वारब्धः  
प्रजापतये काण्डर्षये स्वाहेत्यादिभिः नवभिः हुत्वा,  
“इषे त्वे"त्यादीन् चतुरोऽनुवाकान् अध्याप्य,  
जयाद्य्-अग्न्य्-उपस्थानान्तं कुर्यात् । 

परेद्युः महानद्यां तत्-सम्बन्धिनि वा जले स्नात्वा,  

> मिथ्याधीत-प्रायश्चित्तार्थं  
सावित्र्या समित्-सहस्रम् आधास्यामि 

+इति सङ्कल्प्य,  
अग्निं प्रतिष्ठाप्य, परिस्तीर्य, परिषिच्य,  
प्रणव-व्याहृति-पूर्वया सावित्र्या ऽऽज्याभ्यक्तं समित्-सहस्रम्  
एकैकश आधाय, 

[[86]]

परिषिच्य,  
"अग्ने नये"त्य् अग्निमुपतिष्ठेरन् । 

अथवा  

> सावित्रीं सहस्रकृत्वो जपिष्यामि  

+इति सङ्कल्प्य,  
प्रणवादीनाम् ऋष्यादि-पूर्वं प्राणायाम-त्रयादि कृत्वा,  
सप्त-व्याहृति-पूर्विकां गायत्रीं शिरसा सह दशवारं जपित्वा,  
"आयात्व्"-इत्य्-आद्य्-आवाहनादि-पूर्वकं सहस्रं जपित्वा,  
त्रिः प्राणानायम्य,  
गायत्रीम् अभिवाद्य  
+"उत्तमे शिखरे देवी"त्य् उद्वासयेत् ॥

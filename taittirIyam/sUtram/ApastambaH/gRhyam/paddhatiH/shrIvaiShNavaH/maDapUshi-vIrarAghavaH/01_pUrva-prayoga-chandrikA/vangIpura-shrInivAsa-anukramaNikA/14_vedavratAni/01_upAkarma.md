+++
title = "०१ उपाकर्म"

+++

अथोपाकर्म

श्रावण्यां पौर्णमास्यां प्रातःकाले तैष्यां पौर्णमास्यामध्यायोत्सर्जनाकरणप्रायश्चित्तार्थम् अष्टोत्तरसहस्रं कामोऽकार्षीन्मन्युरकार्षीदिति मन्त्रजपं करिष्य इति सङ्कल्प्य, तं मन्त्रं जपेयुः । अथ ब्रह्मचारिणो वापयेयुः । अथापराह्णे श्रावण्यां पौर्णमास्यामध्यायोपाकर्म करिष्य इति सङ्कल्प्य, कटिसूत्रकौपीनवस्त्रोपवीतमौञ्ज्यजिनदण्डान् नवान् तत्तमन्त्रेण यथार्हं धृत्वा, पुरातनान् परित्यज्य स्नात्वाचम्य, निवीतं कृत्वा, प्रजापतिं सोममग्निं विश्वान् देवान् साँहितीः याज्ञिकीः वारुणीः ब्रह्माणँस्वयम्भुवं सदसस्पतिं च नव एतान् काण्डर्षीन् ऋषितीर्थेन तिलाक्षतोदकैः त्रिस्त्रिः तर्पयित्वाचम्य, शुष्कवस्त्रं धारयेयुः । अथाचार्योऽग्निप्रतिष्ठाद्यग्निमुखान्ते शिष्यैरन्वारब्धः प्रजापतये काण्डर्षये स्वाहेत्यादिभिः नवभिः हुत्वा, “इषे त्वे"त्यादीन् चतुरोऽनुवाकान् अध्याप्य, जयाद्यग्न्युपस्थानान्तं कुर्यात् । परेछुः महानद्यां तत्सम्बन्धिनि वा जले स्नात्वा, मिथ्याधीतप्रायश्चित्तार्थं सावित्र्या समित्सहस्रमाधास्यामीति सङ्कल्प्य, अग्निं प्रतिष्ठाप्य, परिस्तीर्य, परिषिच्य, प्रणवव्याहृतिपूर्वया सावित्र्याज्याभ्यक्तं समित्सहस्रमेकैकश आधाय, 

[[86]]

परिषिच्य, "अग्ने नये"त्यग्निमुपतिष्ठेरन् । अथवा सावित्रीं सहस्रकृत्वो जपिष्यामीति सङ्कल्प्य, प्रणवादीनाम् ऋष्यादिपूर्वं प्राणायामत्रयादि कृत्वा, सप्तव्याहृतिपूर्विकां गायत्रीं शिरसा सह दशवारं जपित्वा, आयात्वित्याद्यावाहनादिपूर्वकं सहस्रं जपित्वा, त्रिः प्राणानायम्य, गायत्रीमभिवाद्योत्तमे शिखरे देवीत्युद्वासयेत् ॥

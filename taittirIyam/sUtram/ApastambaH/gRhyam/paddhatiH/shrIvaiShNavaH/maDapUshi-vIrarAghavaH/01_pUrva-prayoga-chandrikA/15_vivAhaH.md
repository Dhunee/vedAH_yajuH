+++
title = "१५ विवाहः"

+++

अथ विवाहः

विवाहं करिष्यमाणः स्वयं वा अन्यो वा अमुकगोत्रस्य अमुकशर्मणः वरस्य अमुकगोत्रायाः अमुकनाम्न्याः कन्यायाश्च उभयोः उद्वाहकर्माङ्गम् अङ्कुरार्पणकर्म करिष्य इति सङ्कल्प्य तत् कृत्वा, तथैव सङ्कल्प्य प्रतिसरबन्धं च कुर्यात् । अथ वरो वरान् प्रेषयिष्य इति सङ्कल्प्य सुहृदः समवेतान् वेदविदः चतुरो ब्राह्मणान् ‘प्रसुग्मन्ते'ति द्वाभ्यामभिमन्त्र्य यूयममुकगोत्रात् कन्यां मह्यं वृणीध्वमिति प्रेषयेत् । ततस्ते दुहितृमन्तं गत्वा अमुकगोत्राय अमुकशर्मणे वराय अमुकगोत्राम् अमुकनाम्नीं भवदीयां कन्यां (कन्यां प्रजासहत्वकर्मभ्यो वृणीमह इति पाठान्तरम् ।) धर्मप्रजार्थं वृणीमहे इति ब्रूयुः । ततो दुहितृमान् दास्यामि इति प्रतिब्रूयात् । ततः प्रत्येत्य सिद्धार्था वयमिति वराय आवेद्य दुहितृमतो गृहं वरमानयेयुः । तत्र स्नाताम् अहतवाससं गन्धानुलिप्तां स्रग्विणीं भुक्तवतीम् अलङ्कृतां कन्यां स्वयं चैवम्भूतो वरः पश्येदथोपोषितो दुहितृमान् कृतस्नानादिः कन्यादानं करिष्ये इति सङ्कल्प्य वराय आसनं दत्वा भार्यावर्जितेन जलेन वरस्य पादौ प्रक्षाल्य आचम्य वस्त्रभूषणगन्धपुष्पाणि गां भूमिं च यथाशक्ति दत्वा अमुकशर्मणो नप्त्रे अमुकशर्मणः पौत्राय, अमुकशर्मणः पुत्राय, अमुकशर्मणे वराय तुभ्यम् अमुकशर्मणो नप्त्रीम् अमुकशर्मणः पौत्रीम् अमुकशर्मणः पुत्रीम् अमुकनाम्नीं मदीयम् इमां कन्यां प्रजासहत्वकर्मभ्यः प्रतिपादयामीति प्रत्यङ्मुखस्तिष्ठन् प्राङ्मुखमवतिष्ठतो वरस्य दक्षिणे हस्ते कन्यकाया दक्षिणं हस्तं सहिरण्यम् उदकपूर्वं दद्यात् वरः तां प्रतिगृह्य विवाहस्थाने उपविश्य उद्वाहकर्म करिष्य इति सङ्कल्प्य मथितं श्रोत्रियागाराद्वाहृतम्[[??]] (अग्निं प्रतिष्ठाप्य प्राक्तोयान्तं कृत्वा कन्याशालां गच्छेत् इति पाठान्तरम् ।) अग्निं प्रतिष्ठाप्य परिस्तीर्य कन्याशालां गच्छेत् । आगताय वराय दाता मधुपर्कदानं करिष्य इति सङ्कल्प्य आसनार्थम् अयं कूर्च इति कूर्चं निक्षिपेत् । तस्मिन् वरे 'राष्ट्रभृदसि' इति प्राङ्मुख उपविष्टे पादप्रक्षालनार्थं जलमादाय आपः पाद्याः इति ब्रूयात् ।

[[26]]

वरः तज्जलम् 'आपः पादावनेजनीः' इत्येतया अभिमन्त्र्य प्रक्षालनार्थं दक्षिणं पादं पूर्वं प्रसारयेत् । दाता पूर्ववत् पादौ प्रक्षालयेत् । वरः अप उपस्पृश्य प्रक्षालयितारं दक्षिणभुजे स्पृष्ट्वा प्रतिलोमेन पाणिना 'मयि मह' इति स्वहृदयमभिमृश्याप उपस्पृश्याचामेत् । दाता मृण्मये पात्रे पुष्पाक्षतसंयुक्तम् अर्हणाय जलमानीय सकूर्चाभ्यां सव्यदक्षिणाभ्याम् अधस्तादुपरिष्टाच्च परिगृह्य अर्हणीया अप इति ब्रूयात् । वरः तदा 'आमागन्' इत्येतया अभिमन्त्र्य तदेकदेशे दात्रा स्वाञ्जलौ दीयमाने ‘विराजो दोहोऽसीति' जपित्वा तच्छेषं दात्रा पुरस्तान्नीयमानं 'समुद्रं वः प्रहिणोमी'त्येतयाऽभिमन्त्रयेत् । दाता वराय वस्त्रकुण्डलाङ्गुलीयादि दत्वा दधि मधुघृतं च कांस्यपात्रे कस्मिंश्चित्पात्रे वा संसृज्य बृहता कांस्यपात्रेण पूर्ववत् गृह्य मधुपर्क इति ब्रूयात् । त्रिः ब्रूयादित्येके । वरः पाणिभ्यां तं प्रतिगृह्य पिधानपात्रमपनीय 'त्रय्यै विद्यायै' इति द्वाभ्याम् अभिमन्त्र्याचम्य अमृतोपस्तरणमसि इत्यपः प्राश्य 'यन्मधुनो मधव्यमि'ति मधुपर्कं त्रिः प्राश्य अमृतापिधानमसि इत्यपः प्राश्याचामेत् । ततो दाता वराय गां प्रदर्श्य गौरिति ब्रूयात् । वरः पाणिभ्यां तं प्रतिगृह्य 'यज्ञो वर्धताम्' इत्यादिमन्त्रान् उपांशु जपित्वा 'ओम् उत्सृजत' इत्युच्चैः प्रतिब्रूयात् । सिद्धेऽन्ने दाता तिष्ठन् वराय भूतमिति ब्रूयात् । वरः तदन्नं सा विराट् इति उपांशु अभिमन्त्र्य ओं कल्पयतेत्युच्चैः ब्रूयात् । ततो दाता वरं भोजयेत् । ततो वरस्तण्डुलराशिस्थां धान्यराशिस्थां वा कन्यां दृष्ट्वा 'अभ्रातृघ्नीम्' इत्येतां जपित्वा चक्षुरुपसङ्गृह्य 'अघोरचक्षुरि'त्येतया कन्यादृष्टौ स्वदृष्टिं निपात्य अवयवशः समीक्ष्य तया सह दर्भेष्वासीन आवाभ्यां कर्माणि कर्तव्यानि प्रजाश्चोत्पादयितव्या इति सङ्कल्प्य, वध्वा अपि एवं सङ्कल्पः । अङ्गुष्ठानामिकाभ्यां दर्भं सङ्गृह्य तेन 'इदमहं या त्वयि' इति तस्या भ्रुवोः मध्यं सम्मृज्य पश्चान्निरस्य अप उपस्पृशेत् । तया एतन्मात्रादिभिर्वा अन्योन्यवियोगचिन्तया रोदने कृते 'जीवाँ रुदन्ति' इति जपेत् ।

[[27]]

ततो वेदविदः समवेतान् चतुरो ब्राह्मणान् वधूस्नानार्थम् उदकुम्भमाहर्तुं 'व्युक्षत्क्रूरम्' इत्येतया उच्चैः प्रेरयेत् । ते च यत्र पूर्वं पुरुषाः स्नानादिषु न मृताः तत उदकमानयेयुः । अथ वरो दर्भैः कृतं वलयमर्यम्णोऽग्निम् इति तस्याः शिरसि निधाय तदुपरि 'खेनसः' इत्येतया दक्षिणं बाह्ययुगच्छिद्रं निधाय तस्मिन् छिद्रे ‘शन्ते हिरण्यम्' इत्येतया हिरण्यमन्तर्धाय पूर्वमाहृतेन जलेन 'हिरण्यवर्णाः' इति पञ्चभिः तां स्नापयित्वा 'परि त्वा गिर्वणो गिर' इत्येतया अहतं वासः परिधाप्य द्विराचम्य 'माङ्गल्यतन्तुनाऽनेन' इति तस्याः आसीनायाः कण्ठे माङ्गल्यसूत्रं बध्वा ‘आशासाना सौमनसम्’ इत्येतया तस्या कटिदेशे योक्त्रेण सन्नह्य स्वस्य दक्षिणहस्तेन तस्याः दक्षिणहस्तं गृहीत्वा ‘पूषा त्वेतो नयतु' इत्येतया अग्नेरभिमुखमानीय अग्नेः पश्चादुदग्रं कटमास्तीर्य तस्मिन् दक्षिणतः वधूः, उत्तरतः स्वयं च युगपदुपविश्य पात्रसादनान्ते अश्मानं लाजांश्च युगपत्सादयित्वा आज्यभागान्ते 'सोमः प्रथमः' इत्येताभ्यां पत्नीमभिमन्त्र्य तस्या उत्तानं साङ्गुष्ठं हस्तम् अवाचीनेन स्वदक्षिणहस्तेन ‘गृभ्णामि ते' इति चतसृभिः गृहीत्वा तया सहोत्थायाग्नेरुत्तरतो गत्वा तत आरभ्य प्रागायतनानि उदगायतनानि वा सप्तपदानि ‘एकमिषे' इत्यादिभिः सप्तभिः प्रतिमन्त्रं दक्षिणेन पदा प्रक्रम्य सप्तमे पदे निहिते ‘सखा सप्तपदा भव' इत्यादि 'सूनृत' इत्यन्तं जपित्वाग्निं प्रदक्षिणं कुर्यात् । सर्वेष्वपि प्रदक्षिणेषु आज्यस्थालीं प्रणीतिम् अश्मानं लाजांश्च अभ्यन्तरे कृत्वा दक्षिणतो निषादितस्य ब्राह्मणस्याग्नेश्चान्तरा गच्छेत् । एवं पत्न्या सह प्रदक्षिणं कृत्वा यथास्थानमुपविश्य हस्तं मुक्त्वा पत्न्याऽन्वारब्धः 'सोमाय जनिविदे स्वाहा' इत्यादिषोडशभिः प्रतिमन्त्रं हुत्वा अग्नेरुत्तरतोऽश्मानम् ‘आतिष्ठेम'मिति पत्नीं दक्षिणेन पदा स्थाप्य दर्वीसंस्कारवत् पत्न्यञ्जलिं संस्कृत्य तस्मिन्नुपस्तीर्य द्विः लाजानावपेत् । जमदग्नीनां त्रिः । पत्न्याः सोदर्यो लाजानावपतीत्येके । अभिघार्य वध्वञ्जलिं गृहीत्वा तेन देवतीर्थेन 'इयं नार्युपब्रूते' इत्येतया हुत्वा तस्या हस्तं गृहीत्वोत्थाप्य

[[28]]

'तुभ्यमग्रे पर्यवहन्' इति तिसृभिः तया सहाग्निं प्रदक्षिणं कृत्वा पूर्ववत् अश्मानमास्थाप्योपविश्य 'अर्यमणं नु देवम्' इति पूर्ववत् लाजान् हुत्वा पूर्ववत् प्रदक्षिणं कृत्वा पुनरप्यश्मानमास्थाप्योपविश्य 'त्वमर्यमा भवसि' इति पुनः लाजान् हुत्वा पुनः प्रदक्षिणं कृत्वा यथास्थानमुपविश्य जयाद्यग्न्युपस्थानान्तं कृत्वा ‘प्र त्वा मुञ्चामि' इत्येताभ्यां योक्त्रं विमुञ्चेत् । पश्चात् निरस्याप उपस्पृशेत् । एतमेवाग्निं यावज्जीवं धारयेत् । एतस्मिन्नग्नौ ‘यदृतेचित्’ इति होम, प्रविश्यहोम, सर्वस्थालीपाकशेषहोम, पुंसुवन, सीमन्त, गृहप्रवेश, पार्वण, पिण्डपितृयज्ञौपासन, वैश्वदेवपञ्चमहायज्ञादीनि कुर्यात् ॥

॥ इति प्रयोगचन्द्रिकायां चतुर्दशः खण्डः ॥

## उत्तम्भनादि

अथ उत्तम्भनादि

अथ तां पत्नीं हस्तिनाश्वेन शिबिकयान्दोलिकया मनुष्यादिना वा गृहं प्रापयेत् । रथेन प्रापणे 'सत्येनोत्तभिता' इति रथस्योत्तम्भनं कृत्वा ‘युञ्जन्ति ब्रध्नं’ ‘योगे योगे' इति द्वाभ्यां दक्षिणवामयोः क्रमेण वाहौ संयोज्य रथादिवाहनमारोहेति 'सुकिँशुकमि'ति चतसृभिरभिमन्त्र्य रथवर्तन्योः भाविन्योः दक्षिणवामयोः क्रमेण नीललोहिते सूत्रे 'नीललोहिते भवत' इत्येतया व्यवस्तीर्य तयोरुपरि 'ये वध्वश्चन्द्रं वहतु'मिति तिसृभिः गच्छेत् । पत्न्याः पश्चादवधानेन विवाहाग्निं हारयेत् । मार्गमध्ये पुण्यनद्यादितीर्थस्थाणुचतुष्पथव्यतिक्रमे 'तामन्दसाने'त्येतां जपेत् । 'अयं नो मह्याः पारम्' इत्येतया नावमभिमन्त्रयेत् । न पत्नी नाविकान् पश्येत् । नदीं तीर्त्वा 'अस्य पार' इत्येतां जपेत् । श्मशानोपरिगमने पत्नीभूषणादिनाशे वा रथनाशे वा यदृत आदिहोमः । ‘यदृतादिहोमं करिष्य' इति सङ्कल्प्य अग्निप्रतिष्ठाद्याज्यभागान्ते पत्न्यान्वारब्धो 'यदृतेचिदभिश्रवः' इति सप्तभिः प्रतिमन्त्रं हुत्वा जयाद्यग्न्युपस्थानान्तं कुर्यात् । प्लक्षन्यग्रोधादिक्षीरवृक्षातिक्रमे 'ये गन्धर्वाः' इत्येतां जपेत् । नदीमरुकान्तारयोरतिक्रमे 'या ओषधय' इत्येतां जपेत् ।

[[29]]

## प्रविश्यहोमारम्भः

अथ प्रविश्यहोमारम्भः

‘संकाशयामि' इत्येतया स्वगृहं पत्न्याः सन्दर्शयेत् । ‘आवामगन्' इति द्वाभ्यां दक्षिणवामयोः क्रमेण वाहौ[[??]] विमुच्य गृहं प्रविश्य 'शर्म वर्मेदम्' इत्येतया अगारस्य मध्ये लोहितमानडुहं चर्म प्राक्छिर उत्तरलोमास्तीर्य दक्षिणपादनिधानपूर्वकं पत्नीं गृहं प्रवेशयेत् । गृहान् भद्रानिति तां वाचयेत् । उभावपि पादेन देहलीं न स्पृशेताम् । गृह उत्तरपूर्वदेशे प्रविश्यहोमं करिष्ये इति सङ्कल्प्य अग्निप्रतिष्ठाद्याज्यभागान्ते पत्न्यान्वारब्धः ‘आगन् गोष्ठ'मिति त्रयोदशभिः प्रतिमन्त्रं हुत्वा जयाद्यग्न्युपस्थानान्तं कृत्वा पूर्वास्तृते चर्मणि ‘इह गाव' इत्येतया उपविशेताम् । सर्वत्रोपवेशने दक्षिणतः पत्नी उत्तरतो वरः । अथ यस्याः पुत्रा एव जायन्ते जातास्सर्वेपि जीवन्ति तस्याः पुत्रं ‘सोमेनादित्याः’ इत्येतया पत्न्यङ्के निवेश्य तस्मै 'प्रस्वस्थ' इति कदल्यादिफलानि दत्वा ‘इह प्रियम्' इत्येते जपित्वा उभौ वाचं यच्छतः आनक्षत्रोदयात् - उदितेषु नक्षत्रेषु प्राचीमुदीचीं वा दिशं गत्वा 'ध्रुवक्षितिः ध्रुवयोनि'रिति ध्रुवं, ‘सप्तर्षयः प्रथमाम्’ इत्यरुन्धतीं च क्रमेण दर्शयित्वा तया सहोपविशेत् ॥

## आग्नेयस्थालीपाकः

अथ आग्नेयस्थालीपाकः

आग्नेयेन स्थालीपाकेन यक्ष्ये इति सङ्कल्पयेत् । पत्नी व्रीहिनवहन्यात् । तस्मिन्नेवाग्नौ स्वयं चरुं श्रपयित्वा अभिघार्योत्तरतोऽवतार्य पुनरभिघार्याग्निप्रतिष्ठाद्यग्निमुखान्ते पत्न्यान्वारब्धो दर्व्यामुपस्तीर्य हविर्मध्यादङ्गुष्ठपर्वमात्रं मध्यानामिकाऽङ्गुष्ठैः द्विरवदाय (जमदग्नीनां त्रिः) सकृदभिघार्य चरौ प्रत्यभिघार्य ‘अग्नये स्वाहा' इत्यग्निमध्ये हुत्वा पूर्ववदुपस्तीर्य आर्द्रामलकमात्रमुत्तरार्धात् सकृदवदाय (तेषां द्विरवदाय) द्विरभिघार्य 'अग्नये स्विष्टकृते स्वाहा' इति प्रागुदीच्यां पूर्वाहुत्यसंसक्तं हुत्वा निधानक्रमेण परिधीनभ्यज्य प्रधानदवीं[[र्वीं??]] दक्षिणत इतरां मध्ये आज्यस्थालीमुत्तरतश्चाग्नेः पश्चान्निधाय पात्रसादनदर्भानादाय प्रधानदर्व्यामग्रम् इतरदर्व्यां मध्यम् आज्यस्थाल्यां मूलमिति क्रमेण त्रिरक्त्वा 

[[30]]

तेष्वेकं दर्भं प्रज्ञातं निधाय दक्षिणोत्तराभ्यां पाणिभ्यां दर्व्यां प्रतिष्ठाप्य सव्यङ्करं निरस्य तिर्यञ्चं हस्तम् अधारयन् अग्रमुदत्याग्नौ प्रहृत्य पुनरुदत्य मध्यं प्रहृत्य पुनरुदत्य मूलं प्रहृत्य निहितं दर्भं च प्रहृत्य तर्जन्या त्रिरग्निं निर्दिश्य तमभिमन्त्र्य दक्षिणहस्तेन भूमिं स्पृष्ट्वा मध्यमं परिधिम् अग्नौ प्रहृत्य अन्यौ हस्ताभ्यां युगपदादाय अग्नावुत्तरार्धस्य अङ्गारेषु अग्रं प्रवेश्य प्रहृत्य सँस्रावहोमादि कुर्यात् । एवं सर्वत्र चरुकर्मसु परिध्यञ्चनादि सँस्रावान्तं लेपकार्यं कुर्यात् । ततो बह्वाज्यसिक्तेन हुतशेषेण चरुणा दक्षिणतो निषादितं ब्राह्मणं भोजयित्वा पूज्याय ब्राह्मणायर्षभं दद्यात् । पूर्णपात्रमपीत्येके ।

## औपासनारम्भः

रात्रौ नवसु नाडिकासु औपासनमारभेत । नवघटिका अतीताश्चेत् श्वस्सायं ब्राह्मणाननुज्ञाप्य औपासनमारप्स्य इति सङ्कल्प्य सायमौपासानहोमं होष्यामीति पुनस्सङ्कल्प्य उल्लिख्यावोक्ष्याग्निं प्रतिष्ठाप्य प्राक्तोयं निधाय परिषिच्य अग्नावेकां समिधमाधाय द्वादशपर्वपूरितं तण्डुलम् 'अग्रये स्वाहे'ति हस्तेन देवतीर्थेन अग्निमध्ये हुत्वा किञ्चिदधिकभागम् ‘अग्नये स्विष्टकृते स्वाहा' इति अग्नावुत्तरपूर्वे पूर्ववत् हुत्वा पुनरेकां समिधमाधाय परिषिच्याग्निमुपतिष्ठेत् ।

## दम्पत्योर्नियमः

विवाहादिशेषहोमान्तं द्वितीयादिविवाहेष्वपि दम्पत्योः क्षारलवणमधुदन्तधावनाञ्जनाभ्यञ्जनगन्धपुष्पताम्बूलखट्वादिशयनस्मरणकीर्तनकेलीप्रेक्षणगुह्यभाषणसङ्कल्पाध्यवसायक्रियानिर्वृतिरूपाष्टाङ्गमैथुनवर्जम् आग्नेयस्थालीपाकादिचतूरात्रं तयोरेकस्मिन् कटे शयनं कार्यम् । शयने च तयोर्मध्ये नैयग्रोधौदुम्बराश्वत्थप्लाक्षेष्वन्यतमदण्डं गन्धपुष्पालङ्कृतं वाससा सूत्रेण वा परिवेष्टितं निधाय तस्मिन् विश्वावसुं गन्धर्वं भावयेत् ।

[[31]]

## शेषहोमः

अथ शेषहोमः

चतुर्थ्यां रात्र्याम् अन्त्ययामे दण्ड'मुदीर्ष्वात' इत्येताभ्यामुत्थाप्य प्रक्षाल्य निधाय शेषहोमं करिष्य इति सङ्कल्प्याग्निप्रतिष्ठाद्याज्यभागान्ते पत्न्यान्वारब्धः ‘अग्ने प्रायश्चित्त' इति सप्तभिः प्रतिमन्त्रं हुत्वा जयाद्यग्न्युपस्थानान्ते अग्नेः पश्चात् पत्नीं प्राङ्मुखीमुपवेश्य तस्याश्शिरसि हुतशेषमाज्यं ‘भूः स्वाहा, भुवः स्वाहा, सुवः स्वाहा ओँ स्वाहे'ति निनयेत् । 'अपश्यं त्वा मनसा चेकितानम्' इत्येतया पत्नी पतिं समीक्षेत । 'अपश्यं त्वा मनसा दीध्याना'मित्येतया पतिः पत्नीं समीक्षते । आज्याभ्यक्ताभ्याम् अङ्गुष्ठानामिकाभ्यां 'समञ्जन्तु विश्वे देवाः' इत्येतया तयोः हृदयदेशौ युगपत् सम्मृज्य 'प्रजापते तन्वं मे' इति तिस्रो जपेत् ।

## समावेशनम्

अथ समावेशनम्

तद्रात्रौ अन्यस्यां वा रात्रौ उपलिप्तं गन्धपुष्पधूपवासितं घृतदीपदीपितं स्वास्तरणतल्पयुक्तं गृहं पत्न्या सह प्रविश्य समावेशनं करिष्य इति सङ्कल्प्य ‘आरोहोरु'मित्यादि ‘देवेषु कृणुतो दुव' इत्यन्तं जपित्वा तया सह संविशेत् । परदिनमारभ्य द्वादशाहं पूर्वोक्तक्षारलवणवर्जनादिव्रतम् एकरात्रोपवासं च सपत्नीकश्चरित्वा परेद्युः वैश्वदेवं पञ्जमहायज्ञानारभेत । ततोऽपरपक्षे मासिश्राद्धं च संवेशनानन्तरमपरपक्षश्चेत् पूर्वं मासिश्राद्धमारभ्य पश्चात्पूर्वपक्षे वैश्वदेवमारभेत । यद्यस्मिन् समावेशनकाले दैवादृतुगमनप्राप्ती तदा 'आरोहोरु'मिति पूर्वं जपित्वा 'विष्णुर्योनिम्' इति पश्चादभिमन्त्र्य ततस्तया सह संविशेत् ॥

॥ इति प्रयोगचन्द्रिकायां पञ्चदशः खण्डः ॥

## दर्शपूर्णमासारम्भः

दर्शपूर्णमासस्थालीपाकौ पौर्णमास्याम् अमावास्यायां वा पत्न्या सह कृतैकभुक्तः परेद्युराग्नेयस्थालीपाकवत् कुर्यात् । द्वेधा विभक्तस्याह्नो मध्ये तत्पूर्वं वा पर्वप्रतिपत्सन्धिश्चेत् तस्मिन्दिने स्थालीपाकं कुर्यात् ।

[[32]]

परतस्सन्धिश्चेत् परस्मिन् दिने कुर्यात् । आग्नेयस्थालीपाकशेषहोमयोः मध्ये वा तदूर्ध्वं वा पौर्णमास्यां स्थालीपाकमारभेत । तस्याषाढादिपितृमासचतुष्टयाधिमासगुरुशुक्रमौढ्यग्रहणसङ्क्रान्तिदोषदुष्टत्वे तत्पूर्वं शेषहोमात्परं दर्शसम्भवे दर्शात्पूर्वमेव यस्यां कस्याञ्चित् तिथौ पौर्णमासस्थालीपाकं कृत्वा दर्शस्थालीपाकं च स्वकाले कुर्यात् । तत्र दर्शपूर्णमासस्थालीपाकावारप्स्ये पौर्णमासस्थालीपाकेन यक्ष्य इति सङ्कल्पः । एवं दर्शपूर्णमासस्थालीपाको प्रतिपदि प्रतिपदि कुर्यात् । शरदि पौर्णमास्याममावास्यायां वा आग्रयणेन स्थालीपाकेन यक्ष्ये इति सङ्कल्प्य पूर्ववत् व्रीह्यवहननाद्यग्निमुखान्ते पत्न्यान्वारब्धः पूर्ववदवदाय इन्द्राग्निभ्यां स्वाहा, विश्वेभ्यो देवेभ्यः स्वाहा, द्यावापृथिवीभ्यां स्वाहा, अग्नये स्विष्टकृते स्वाहेति हुत्वा लेपकार्यादि कृत्वा ग्रासमात्रं हुतशेषम् अन्नं तण्डुलं वा प्राश्य अपः पीत्वाचम्य यथोत्क्षिप्यमाणो न शीर्येत, तथा सुदृढमोदनं पिण्डं हुतशेषेण कृत्वा ‘परमेष्ठ्यसि परमां माँश्रियं गमय' इति गृह्य पृष्ठवंश उत्क्षिप्य चरुशेषेण बह्वाज्यसिक्तेन ब्राह्मणं भोजयेत् । एतेषु वृषभदानवर्जम् अष्टाविंशत्यधिकशतमुष्टिधान्यपूर्णं यत्किञ्चित्पात्रं दद्यादित्येके | आग्रयणं कर्तुमशक्तः श्रोत्रियस्य हुतशेषं याचयित्वा प्राश्नीयात् ॥

## कन्याया रजोदर्शने कर्तव्यम्

विवाहे 'सोमाय जनिविदे स्वाहे'ति होमात्पूर्वं कन्यायां रजस्वलायाम् आपो अस्मानिति यजुःपवित्रेण पुरुषसूक्तपञ्चशान्त्यब्लिङ्गगायत्रीपवमानैश्च अभिमन्त्रितजलेन तां स्नापयित्वा अन्यद्वस्त्रं परिधाप्य तस्मिन्नेवाग्नौ समस्ताभिः व्याहृतिभिः ‘सप्तते अग्ने’ ‘यन्म आत्मनो मिन्दा' 'पुनरग्नि’रित्येतैः ‘भूरग्नये’ ‘भूरन्नमग्नये' 'भूरग्रेयेचे'ति अनुवाकत्रयेण प्रतिस्वाहाकारं 'तन्तुन्तन्व'न्नित्येतया व्यस्ताभिः व्याहृतिभिः 'अनाज्ञात'मित्यादिभिश्च हुत्वा ब्रह्मणाननुज्ञाप्य तन्त्रशेषं समापयेत् ।

[[33]]

प्रधानहोमात्परं रजोदर्शने चतुर्थेऽहनि स्नानब्रह्मकूर्चप्राशनपुनःस्नानानि कारयित्वा तन्त्रशेषं समापयेत् ॥

॥ इति प्रयोगचन्द्रिकायां षोडशः खण्डः ॥ 

## पुनर्विवाहनिमित्तानि

वरस्य कन्याया वा मातरि रजस्वलायां वा  
गर्भिण्याम् आशौचे सूतके वा  
अशुभनक्षत्रे वा  
विवाहे कृते  
विवाहानन्तरं प्रवेशहोमात्पूर्वं स्वग्रामप्रयाणे वा  
केनचिद्विघ्नेन वा द्वादशाहे ऽतिक्रान्ते  
विवाहौपासनारम्भयोः मध्येऽग्निनाशे च  
पुनर्विवाहं कुर्यात् । 

तत्राङ्कुरप्रतिसरवरप्रेषणादिवर्जम् ‘अभ्रातृघ्नी'मित्यौपासनान्तं सर्वमेकस्मिन् दिने सुमुहूर्ते कृत्वा तस्मिन्नेव अपररात्रे शेषहोमं कुर्यात् । प्रोषितस्य पित्रादेः वृत्तान्ताश्रवणेन पञ्चदशाब्दादिकाले गते तद्भ्रात्राद्यैः तस्यौर्ध्वदेहिके कृते पुनरागते तस्मिन् तस्यापि पुत्रादिः तं घृतपूर्णे कटाहादौ त्रिरात्रमेकरात्रं वा निक्षिप्य सुमुहूर्ते तमुत्थाप्य जातकर्माद्यैः वैश्वदेवव्रतान्तैः संस्कुर्यात् । एवं संस्कृतः सः कस्मिंश्चित् गिरौ द्वादशाहं त्र्यहं वा नियमपूर्वकम् उपोष्यागम्य समावर्तनं कृत्वा पूर्वभार्यां तदभावे कन्यां वा उद्वाह्य 'अग्नय आयुष्मते' स्थालीपाकं कुर्यात् । आहिताग्निश्चेदग्नीनाधाय व्रात्यस्तोमेन यजेत । अथवा गिरिं गत्वा तत्रैव ऐन्द्राग्नेन पशुना यजेत् । अथवा अग्नये कामायेष्टिं कुर्यात् । ततोऽग्नय आयुष्मतेष्टिं कुर्यात् । ततो यथेष्ठं क्रतुभिः यजेत ।

## विवाहाद्यग्निनाशे

औपासनारम्भशेषहोमयोर्मध्ये अग्निनाशे त्रिरात्रमध्ये उपनयनाग्निनाशे दशरात्रमध्ये जातकर्माग्निनाशे वा क्रमेण विवाहाग्निसन्धानमुपनयनाग्निसन्धानं जातकर्माग्निसन्धानं करिष्ये इति सङ्कल्प्य 'अपहता असुराः' 'शन्नो देवीः' इति द्वाभ्यां तद्भस्म प्रोक्ष्य 'अयं ते योनिर्ऋत्विय' इति समिधि तद्भस्म समारोप्य मथिताग्नौ विवाहश्चेत् मथिताग्निं, श्रोत्रियागारात् आहृताग्नौ विवाहश्चेत् श्रोत्रियागारादाहृताग्निं जातकर्मोपनयनयोः लौकिकाग्निं प्रतिष्ठाप्य

[[34]]

'आजुह्वानः' 'उद्बुध्यस्वे'ति द्वाभ्यां लौकिकाग्नौ तां समिधमाधाय परिस्तीर्याज्यं दर्वीं च संस्कृत्य परिषिच्य 'अयाश्च' 'अग्निर्होते'ति द्वाभ्यां 'ब्राह्मण एक होता' इत्यनुवाकेन दशभिः 'मनोज्योतिः' 'यन्म आत्मनोमिन्दा' 'पुनरग्नि'रिति तिसृभिः ‘भूरग्नये' 'भूरन्नमग्नये' 'भूरग्नये च' इत्यनुवाकत्रयेण प्रतिस्वाहाकारं व्यस्ताभिः समस्ताभिः व्याहृतिभिः अनाज्ञातत्रयेण च हुत्वा परिषिच्य तत्तत्तन्त्रशेषं समापयेत् ।

## औपासनम्
### धार्याग्निनाशे

दिवा रात्रौ वा भोजनात्पूर्वम् अग्निनाशे अग्निं सन्धाय एककालमुपवसेत् । भोजनात्परं चेत् द्विकालमुपवसेत् । अमेध्यादिना स्पृष्टेऽन्यैरपहते वा अग्नौ एवं स्वयमेव नष्टेऽग्नौ उपवासं वा 'अयाश्चाग्नेऽसी'त्याहुतिं वा कुर्यात् । सर्वत्राग्निसन्धाने सायमारभ्य आहुतिचतुष्टयं तन्त्रेणैव कुर्यात् । प्रतिमासं पादकृच्छ्रं कुर्यात् । पञ्चप्रस्थतण्डुलं पादप्रस्थघृतं च श्रोत्रियेभ्यो दद्यात् । प्रस्थपरिमाणं - द्वात्रिंशत्प्रसृतिः षोडशमुष्टिर्वा प्रस्थः । 

### औपासनाग्निद्वयसंसर्गे

औपासनाग्निद्वयसंसर्गे तमग्निं द्वेधा विभज्य ममायमंशो ममायमंश इति द्वावपि प्रत्येकम् अभिमानीकृत्य पूर्वहोता स्वांशे 'अग्नये विवचये स्वाहे'ति हुत्वा प्रायश्चित्ताहुतीः जुहुयात् । पश्चाद्धोता स्वांशे ‘अग्नये विवचये स्वाहा' ‘अग्नये पथिकृते स्वाहे'ति हुत्वा प्रायश्चित्ताहुतीः जुहुयात् । ततस्तावुभौ सहैव समारोपयेताम्।

औपासनाग्नेः लौकिकाग्निसंसर्गे -  
औपासनाग्नेः लौकिकाग्निसंसर्गे 'विविचिं पाहि' पञ्चकं च जुहुयात् ॥

[[35]]

### भार्याद्वयाग्निसंसर्गः

भार्यायां विद्यमानायां धर्मार्थं प्रजार्थं वा विवाहे कर्तव्ये पूर्वाग्नौ लौकिकाग्नौ वा विवाहहोमं कुर्यात् । लौकिकाग्नौ विवाहश्चेत् तयोरग्न्योः संसर्गं कुर्यात् । दक्षिणवामपार्श्वस्थाभ्यां ज्येष्ठाकनिष्ठाभ्यां सह औपासनाग्निद्वयसंसर्गं करिष्य इति सङ्कल्प्य द्वितीयाग्निं प्रतिष्ठाप्य परिस्तीर्य आज्यं दर्वीं च संस्कृत्य परिषिच्य कनिष्ठपत्न्यान्वारब्धः प्रधानदर्व्याम् इतरदर्व्यां चतुर्धा गृहीत्वा हुत्वा अयं ते योनिरिति समिधि समारोप्य 'आजुह्वान' ‘उद्बुध्यस्वे'ति द्वाभ्यां पूर्वस्मिन् अग्नौ तां समिधमाधाय अग्निप्रतिष्ठाद्यग्निमुखान्ते पत्नीभ्यामन्वारब्धः घृतसूक्तेन अष्टावाहुतिं प्रत्याहुति चतुर्गृहीतं हुत्वा अग्नेरुत्तरतः प्रतिष्ठिताभिघारितात् अन्नात् विधिवदवदाय ‘समितँसङ्कल्पेथा'मिति वाक्यद्वयं प्रणवान्तमुक्त्वा अग्ने पुरीष्येति वाक्यद्वयेन हुत्वा ‘पुरीष्यस्त्वमग्न' इत्याद्यनुवाकान्तं द्वाभ्यां द्वाभ्यां वाक्याभ्याम् आज्याहुतीः हुत्वा स्विष्टकृदाद्यग्न्युपस्थानान्तं कृत्वा दक्षिणतो निविष्टाय ब्राह्मणाय गां दत्वा अग्नेः पुरस्तात् दर्भस्तम्बेषु ब्रह्मजज्ञानं पिता विराजामिति द्वाभ्यां हुतशेषमन्नं निदद्ध्यात् । एवं संसृष्टेऽग्नावुभयोः पत्न्योः पुंसुवनादि कर्म कुर्यात् ।

### संसृष्टाग्निविभागः

अथवा संसृष्टाग्निविभागं करिष्य इति सङ्कल्प्य तमग्निं प्रतिष्ठाप्य परिस्तीर्य आज्यं दर्वीञ्च संस्कृत्य परिषिच्य 'सप्तते अग्ने' इति पूर्णाहुतिं हुत्वा ‘अयं ते योनिर् ऋत्विय' इति तमग्निं द्वयोस्समिधोः युगपदारोप्य ‘अच्छा गिरो मतय’ इति तमग्निं द्वेधा विभज्य ‘आजुह्वान' 'उद्बुध्यस्वे'ति द्वाभ्यां तयोरग्न्योः द्वे समिधावाधाय ‘अयाश्चाग्नेऽसि' इत्येतया व्याहृतिभिश्च ‘अनाज्ञात'मित्यादिभिश्च द्वयोरग्न्योः प्रत्येकं हुत्वा दक्षिणपार्श्वस्थेऽग्नौ ज्येष्ठायाः वामभागस्थेऽग्नौ कनिष्ठायाश्च पुंसुवनादि कुर्यात् । पूर्वस्मिन्नग्नौ द्वितीयविवाहहोमेऽपि एवमेव विभागं कुर्यात् । बहुपत्नीकोऽप्येवमेव अग्नीनां संसर्गं विभागं च कुर्यात् ।

॥ इति प्रयोगचन्द्रिकायां सप्तदशः खण्डः ॥

[[36]]

+++
title = "०२ अङ्गानि"

+++
## परिभाषा

अथ परिभाषा

सर्वत्र कर्मादौ स्नातः शुद्धवस्त्रधरो धृतोर्ध्वपुण्ड्रः सोत्तरीयः बद्धशिखः पादौ प्रक्षाल्य द्विराचम्य ब्राह्मणैरनुज्ञातः प्रागग्रेषु दर्भेषु प्राङ्मुख उपविश्य भगवन्तं ध्यात्वा करिष्यमाणस्य कर्मणः निर्विघ्नेन परिसमाप्त्यर्थं सपरिवारं विष्वक्सेनम् आवाह्य आसनादिनैवेद्यवीटिकान्तैः अभ्यर्च्य त्रिःप्राणानायम्य हरिरोमित्युपक्रम्य गोविन्दं त्रिः सङ्कीर्त्य दक्षिणे जानुनि दक्षिणोत्तरौ पाणी कुर्यात्, तत्र च सव्यस्य पाणेः अङ्गुष्ठतर्जनीमध्ये दक्षिणस्य पाणेः अङ्गुष्ठवर्जिताः चतस्रोऽङ्गुलीः कृत्वा सव्याङ्गुष्ठं दक्षिणाङ्गुष्ठेन आवेष्ट्य अस्येत्याद्युच्चार्य संवत्सरायनर्तुमासपक्षतिथिवारनक्षत्रयोगकरणानि उक्त्वा श्रीभगवदाज्ञया भगवत्प्रीत्यर्थं, भगवत्कैङ्कर्यरूपं करिष्यमाणं कर्म सङ्कल्प्य बलमन्त्रमनुसन्धाय भगवानेव मयैतत् कर्म कारयतीति बुद्ध्या कर्म कृत्वा अन्ते भगवदर्पणं कुर्यात्, भगवान्...... स्वशेषतैकरसेन मयेति मन्त्रद्वयं कर्मणाम् आदावन्ते च क्रमेणानुसन्दध्यात्, क्रियाफलस्यात्मगामित्वे करिष्य इति सङ्कल्पयेत्, उद्वाहकर्म करिष्य इत्यादि । अन्यगामित्वे करिष्यामीति जातकर्मणा संस्करिष्यामीत्यादि । क्वचित् चोदनानुसारेण सङ्कल्पयेत्, नाम धास्यावहे, उपनेष्ये, समिध आधास्यामीत्यादि ।

[[1]]

जातकर्मादीनां स्वस्वकालेषु अकरणे प्राजापत्यकृच्छ्रं कृत्वा लौकिकाग्निं प्रतिष्ठाप्य परिस्तीर्य आज्यं दर्वीं च संस्कृत्य परिषिच्य व्यस्ताभिः समस्ताभिः व्याहृतिभिः 

> पाहि नो अग्न एनसे स्वाहा | पाहि नो विश्ववेदसे स्वाहा । यज्ञं पाहि विभावसो स्वाहा । सर्वं पाहि शतक्रतो स्वाहा । पाहि नो अग्न एकया पाह्युत द्वितीयया पाह्यूर्जं तृतीयया पाहि गीर्भिः तिसृभिः ऊर्जाम्पतये पाहिचतसृभिः वसो स्वाहा 

इति पाहिपञ्चकेन, पुनः व्यस्ताभिः समस्ताभिः व्याहृतिभिः इति एतैः पाहित्रयोदशकैः त्वं नो अग्ने, स त्वन्नो अग्ने, त्वमग्ने अयासि, उदुत्तमं, ये ते शतं, इत्येतैश्च हुत्वा सर्वप्रायश्चित्तम् अनाज्ञातादिभिश्च हुत्वा परिषिच्य अतीतं कर्म कृत्वा तात्कालिकं कर्म कुर्यात् । प्रायश्चित्तस्य सर्वस्य प्रतिनिमित्तमावृत्तिः । पुंसुवनसीमन्ताकरणे स्त्रियां प्रसूतायां प्राजापत्यकृच्छ्रं पाहित्रयोदशकहोमं कृत्वा तस्या अङ्के शिशुं निधाय पुंसुवनं सीमन्तं च कुर्यात् । गर्भिण्या स्त्रिया भर्तरि देशान्तरं लोकान्तरं वा गते पतिते वा तस्याः पिता भ्राता वा अन्यो बन्धुः श्रोत्रियागारादाहृतेऽग्नौ पुंसुवनं सीमन्तं च कुर्यात् । अन्नप्राशनचौलोपनयनोद्वाहेषु अङ्कुरार्पणम्, एतेषु पुंसुवनसीमन्तयोश्च प्रतिसरबन्धं, सीमन्तान्नप्राशनचौलोपनयनेषु अभ्युदयं पुण्याहवाचनं चादौ गर्भाधानपुंसुवनजातकर्मनामकरणोपाकर्मव्रतसमावर्तनोद्वाहगृहप्रवेशेषु अन्ते अभ्युदयं पुण्याहवाचनं च कुर्यात् । द्वयोः बहूनां वा कर्मणां सहकरणे अङ्कुरादीनि सकृदेव कुर्यात् । प्रवृत्तकर्मादौ मध्ये अन्यथा कृतं चेत् यत आरभ्य अन्यथाकृतं तत आरभ्य यथावत् कुर्यात् । एकदेशान्यथाकरणे तावदेव यथावत् कुर्यात् । प्रधानविस्मरणे साङ्गं पुनः कुर्यात् । अङ्गविस्मरणे सर्वप्रायश्चित्तं जुहुयात्, 'इदं विष्णु'रिति मन्त्रं वा जपेत् । सर्वत्र वाग्यमनादिनियमलोपे एतमेव मन्त्रं जपेत् ॥

आधाने चोदितेन स्वाहाकारो होमद्रव्यानुक्तौ आज्येन जुहुयात् । सर्वत्र गव्यं ग्राह्यम् । तदभावे माहिषं, तदभावे आजं, तदभावे तैलम् ।

[[2]]

मन्त्राज्ञाने प्रणवो व्याहृतिर्वा । मुख्यद्रव्याभावे रूपेण, वर्णेन, क्षीरेण, पुष्पेण, फलेन, गन्धेन वा तत्सदृशम् । पूर्वपूर्वाभावे परं परं ग्राह्यम् । पालाशखदिराश्वत्थौदुम्बरवैकङ्कतबिल्वशम्यर्कवेतसापामार्गदर्भाः पूर्वपूर्वाभावे पराः पराः प्रादेशमात्राः सत्वचः कीटवर्जिताः असुषिराः अवृक्णाः परुट्पराः समिधो ग्राह्याः । जीर्णाः स्वयंपतिताश्च समिधो वर्जयेत् । क्रयक्रीतैः शूद्राहृतैः वा समिद्दर्भादिभिः कर्म कुर्वन् पतितः स्यात् । माषस्थूलाः चतुरङ्गुलदीर्घधाराः आज्याहुतयः । आर्द्रामलकमात्रा अन्नाहुतयः । द्वादशपर्वपूरिताः पाण्याहुतयश्च कार्याः ॥

॥ इति प्रयोगचन्द्रिकायां प्रथमः खण्डः ॥

## उदकशान्तिः

अथोदकशान्तिः

गर्भाधानादिषु पूर्वेद्युः उदकशान्तिजपकर्म करिष्य इति सङ्कल्प्य गोमयेन चतुरश्रमुपलिप्य तत्र 'ब्रह्मजज्ञान'मिति मध्ये, 'नाके सुपर्ण'मिति दक्षिणतः, ‘आप्यायस्वेत्यु’त्तरतः प्राचीस्तिस्रो रेखाः 'यो रुद्रो अग्नौ’ इति मध्ये, 'इदं विष्णु'रिति पश्चात्, 'इन्द्रं विश्वा अवीवृधन्' इति पुरस्तात् उदीचीः तिस्रो रेखा विलिख्य अद्भिरवोक्ष्य व्रीहीन् तत्र निक्षिप्य तत्र ‘ब्रह्मजज्ञानम्' इति कुम्भं निधाय तस्मिन् गायत्र्या तिरःपवित्रं निधाय ‘आपो वा इदं सर्वम्' इत्यद्भिरापूर्य उर्ध्वाग्रं[[ऊ??]] कूर्चं निधाय 'भूर्भुवस्सुवरोम्' इति अक्षतां निक्षिप्य गन्धपुष्पैरलङ्कृत्य दूर्वापुष्पफलैः अवकीर्य दूर्वादर्भैः प्रच्छाद्य 'शन्नो देवी'रित्यभिमृश्य चतुर्दिक्षु आसनेषु निषण्णैः चतुर्भिः ब्राह्मणैस्सह कुम्भमन्वारभ्य गायत्रीं पच्छोऽर्धर्चशोऽनवानम् उक्त्वा वेदादीन् जपित्वा ‘कृणुष्वपाज' इत्यनुवाकं 'मदेचिदस्य' इत्यर्धर्चम् अपोह्य, ‘इन्द्रं वो विश्वतस्परि हवामहे' इत्यनुवाकं 'यत इन्द्र' 'स्वस्तिदा' 'महाँ इन्द्रो वज्रबाहुः' 'सजोषा' इति चतसृभिः, 'ये देवाः पुरस्सदः' इति पञ्च, ‘अग्नये रक्षोघ्ने’ इति पञ्च ‘अग्निरायुष्मान्' इति पञ्च, 'यावामिन्द्रावरुणे'ति चतुरः,

[[3]]

'यो वामिन्द्रावरुणा' इत्यष्टौ पर्यायान्, 'अग्ने यशस्विन्' इति चतस्रः 'ऋताषा'डिति सानुषङ्गम् अनुवाकं 'नमो अस्तु सर्पेभ्य' इति चतस्रः, ‘अयं पुरो हरिकेश' इति पञ्च पर्यायान्, 'आशुश्शिशानः' 'शञ्च मे’, ‘ममाग्ने’, ‘अग्नेर्मन्वे’ इत्यनुवाकान्, 'समीची नाम' इति षट्पर्यायान्, 'हेतयो नामस्थ' इति षट्पर्यायान् 'शतायुधाय' इति पञ्च, 'भूतं भव्यं भविष्यत्' 'इन्द्रो दधीचो अस्थभिः' इत्यनुवाकौ 'चक्षुषो हेत' इत्यारभ्य ‘भ्रातृव्यं पादयामसि' इत्यन्तं 'प्राणो रक्षति', 'सि ँहे व्याघ्रे' 'अहमस्मि', ‘ता सूर्या चन्द्रमसा’, ‘अग्निर्नःपातु', ‘ऋद्ध्यास्म', 'नवोनवो भवति' इत्यनुवाकान् ‘अग्नये स्वाहा कृत्तिकाभ्यः स्वाहाः', इत्याद्युपहोमान्, 'दधिक्राव्ण्ण' इत्यृचम्, 'आपो हिष्ठा मयोभुव' इति त्रिस्रः, 'उदुत्तमं वरुण’, ‘अस्तभ्नाद्यां’ ‘यत्किञ्चेदं’, ‘कितवासो', ‘अवते हेडः,' 'तत्त्वायामि' इति वरुणसूक्तं ‘हिरण्यवर्णाः’ ‘पवमानः’ ‘तच्छंयोः' इत्यनुवाकान्, 'यो ब्रह्मा ब्रह्मण' इति घृतसूक्तं च जपित्वा, 'नमो ब्रह्मण' इति परिधानीयां त्रिः जपित्वा प्रणवेन कुम्भम् उत्थाप्य 'देवस्य' इत्यादिव्याहृतिभिश्च यजमानं प्रोक्षयेत् । अथ यजमानः पुरस्तादुपविशते हिरण्यं, दक्षिणत उपविशते रजतं, पश्चादुपविशते कांस्यमुत्तरत उपविशते वासश्च दक्षिणां दत्वा कुम्भजलेन स्नायात् ॥

॥ इति प्रयोगचन्द्रिकायां द्वितीयः खण्डः ॥

## अङ्कुरार्पणम्

अथाङ्कुरार्पणम्

सौरे चान्द्रे वा यस्मिन् मासि उत्सवात्पूर्वम् अयुग्मेऽहनि कुर्यात् । उद्वाहे तु रात्रौ तैजसीः मृण्मयीर्वा पञ्चपालिकाः सम्भृत्य तासां मूले दूर्वाश्वत्थशिरीषबिल्वपत्राणि बद्ध्वा श्वेतसूत्रेणावेष्ट्य शुद्धाभिः मृद्भिरापूर्य शुचौ देशे गोमयोपलिप्ते निधाय अमुकगोत्रस्य अमुकशर्मणः कुमारस्य अमुककर्माङ्गम् अङ्कुरार्पणकर्म करिष्यामि इति सङ्कल्प्य तदङ्गं पुण्याहं सङ्कल्प्य

[[4]]

पुण्याहं वाचयित्वा तेन जलेन कूर्चेन व्याहृतिभिः पालिकाः प्रोक्ष्य मध्यमायां पालिकायाम् 'ओं भूः ब्रह्माणमावाहयामि, ओं भुवः प्रजापतिमावाहयामि, ओं सुवः हिरण्यगर्भमावाहयामि, ओं भूर्भुवस्सुवः चतुर्मुखमावाहयामि' इत्यावाह्य । एवमेव प्राच्याम् इन्द्रं, वज्रिणं, शचीपतिं, शतक्रतुम्, एवमेव दक्षिणस्यां यमं, वैवश्वतं, धर्मराजं, पितृपतिम्, एवं प्रतीच्यां वरुणं, प्रचेतसं, सुरूपिणम्, अपां पतिम्, एवमेवोत्तरस्यां सोमम्, इन्दुं, निशाकरम्, ओषधीशं च आवाह्य ब्रह्मादीनां क्रमेण आसनार्घ्यपाद्याचमनीयानि दत्वा ‘आपोहिष्ठामयोभुवः' इति तिसृभिः, 'हिरण्यवर्णाश्शुचयः पावका' इति चतसृभिः, ‘पवमानस्सुवर्जनः' इत्येतेन अनुवाकेन स्नापयित्वा आचमनवस्त्रोत्तरीयाचमनयज्ञोपवीताचमनगन्धपुष्पधूपदीपाचमननैवेद्यताम्बूलादीनि दत्वा उत्थाय -

दिशां पतीन् नमस्यामि सर्वकामफलप्रदान् ।  
कुर्वन्तु सफलं कर्म कुर्वन्तु सततं शुभम् ॥ 

इति ब्रह्मादीन् उपस्थाप्य, व्रीहियवमुद्गतिलमाषसर्षपान् पात्रे संसृज्य क्षीरेण प्रक्षाल्य, 'या जाता' इत्यनुवाकेन अभिमन्त्र्य 'ब्रह्मजज्ञानं' 'पिता विराजाम्' इति द्वाभ्यां मध्यपालिकायां, 'यत इन्द्र' 'स्वस्तिदा' इति द्वाभ्यां प्राच्यां, 'योऽस्य कौष्ठ्य' 'यमङ्गाय' इति द्वाभ्यां दक्षिणस्याम्, ‘इमं मे वरुण' 'तत्त्वा यामि' इति प्रतीच्यां, 'सोमो धेनुम्' 'आप्यायस्व' इति द्वाभ्याम् उत्तरस्यां व्रीह्यादीन् उप्त्वा शुद्धाभिः मृद्भिः प्रच्छाद्य पञ्चगव्येन सिक्त्वा प्रणवेनाभिमन्त्र्य सुरक्षितं कृत्वा प्रतिदिनं सम्पूज्य समाप्ते कर्मणि सप्रणवव्याहृतिभिः तैरेव नामभिः देवता उद्वासयेत् ।

॥ इति प्रयोगचन्द्रिकायां तृतीयः खण्डः ॥

## प्रतिसरः

शुचौ देशे गोमयेन उपलिप्ते तण्डुलपूर्णं पात्रं निधाय तदुपरि उल्लेखनादिदर्भप्रच्छादनान्तं पूर्ववत् कृत्वा कुम्भस्योत्तरतो नवगुणितं

[[5]]

गन्धोपलिप्तं कार्पाससूत्रं भस्महरिद्राचूर्णगोरजस्सु अन्यतमं च निधाय अमुकगोत्रस्य अमुकशर्मणः कुमारस्य अमुककर्माङ्गं प्रतिसरबन्धकर्म करिष्यामि इति सङ्कल्प्य पूर्ववत् चतुर्भिः ब्राह्मणैस्सह गायत्रीं वेदादीन् जपित्वा ‘दधिक्राव्ण्ण' इत्यृचम् ‘आपोहिष्ठा मयोभुवः' इति तिस्रः, 'हिरण्यवर्णाश्शुचयः पावका' इति चतस्रः, 'पवमानस्सुवर्जनः' 'कृणुष्वपाज' इत्यनुवाकौ ‘अग्ने यशस्विन्' इति चतस्रः, 'उदुत्तम'मित्यादिवरुणसूक्तं ‘परिणो रुद्रस्य हेतिः’ ‘स्तुहि श्रुतं' 'मीढुष्टम' 'अर्हन् बिभर्षि' 'त्वमग्ने रुद्रः' 'आ वो राजानम्' इति रुद्रसूक्तं, 'ब्रह्मजज्ञान'मित्यादि, 'ब्रह्मसमिद्भवत्याहुतीना'मित्यन्तं ब्रह्मसूक्तं, 'विष्णोर्नुकं,' 'तदस्य प्रियं', 'प्रतद्विष्णुः,' ‘परोमात्रया’, ‘विचक्रमे’, ‘त्रिर्देवः' इति विष्णुसूक्तं, 'जातवेदसे सुनवामसोम'मिति पञ्च ‘हिरण्यवर्णां हरिणी’मिति पञ्चदशर्चं श्रीसूक्तं जपित्वा 'नमो ब्रह्मणे' इति परिधानीयां त्रिः जपित्वा प्रणवेन उत्थाप्य कूर्चेन व्याहृतिभिः प्रतिसरसूत्रं प्रोक्ष्य वामहस्तेन सूत्रं गृहीत्वा दक्षिणहस्तेन 'त्र्यम्बकं यजामहे' इति वासुकिं ध्यात्वा हरिद्रादिना त्रिः उन्मृज्य 'अग्निरायुष्मान्' इति पञ्चभिः तण्डुलपूर्णं दक्षिणहस्तं गृहीत्वा ‘बृहत्सामे'ति बध्वा घृतसूक्तेनाभिमृशेत् । विवाहाधानयोस्तु 'विश्वेत्ताते'ति पुंसां दक्षिणहस्ते, 'बृहत्सामे'ति स्त्रिया वामहस्ते बध्नीयात्, उत्सवान्ते सायं सन्ध्यायां बन्धनमन्त्रेण सूत्रं विस्रस्य परित्यजेत् । 

॥ इति प्रयोगचन्द्रिकायां चतुर्थः खण्डः ॥

## अभ्युदयश्राद्धम्

अथाभ्युदयश्राद्धम्

यत्रादौ विहितं तत्र प्रातःकाले कृत्वा अनन्तरं कर्म कुर्यात् । यत्र अन्ते विहितं तत्र पूर्वं कर्म कृत्वा परेद्युः प्रातःकाले कुर्यात् । तत्रोपवीती प्राङ्मुखो दक्षिणं जान्वाच्य प्रागग्रैः ऋजुभिः युग्मैः दर्भैः तिलार्थे यवैः देवतीर्थेन प्रदक्षिणं सर्वं कुर्यात् । सङ्कल्पावाहनादौ नान्दीमुखशब्देन पितरो विशेष्याः (सत्यवसुसंज्ञक) वसुसत्याख्या विश्वेदेवाः अमुकगोत्रस्य अमुकशर्मणः अमुककर्माङ्गम् अद्भुदयश्राद्धं करिष्यामीति सङ्कल्प्य पार्वणवत् अग्निमुखान्ते वर्गद्वयपितॄन् आवाह्य वर्गद्वयपितृभ्यो जुहुयात् । 

[[6]]

वरणे तु प्रतिवर्गं विश्वेदेवार्थे द्वौ द्वौ विप्रौ, मात्रादीनां मातामहादीनां च नवानां एकैकस्य द्वौ द्वौ, विष्ण्वर्थम् एकम् एवं पञ्चविंशतिब्राह्मणान् वृणुयात् । द्रव्यस्य ब्राह्मणस्य वा अभावे वर्गद्वस्य विश्वेदेवार्थे द्वौ, प्रतिवर्गं द्वौ द्वौ, विष्ण्वर्थम् एकम्, एवं नव ब्राह्मणान् वृणुयात् । ‘मधु वाता' इत्यृचां स्थाने 'उपास्मै गायतानरः' इति मधुमतीः पञ्च श्रावयेत् । पिण्डप्रदानेषु चतुर्धा प्रागग्रान् दर्भान् संस्तीर्य तेषु पृषदाज्यबदरीफलमिश्रान् चतुर्विंशतिपिण्डान् एकैकस्य द्वौ द्वौ पिण्डौ दद्यात् । अन्यत्सर्वं पार्वणवत् कुर्यात् । एवं मुख्यकल्पस्य असम्भवे द्विगुणेन तण्डुलेन आमश्राद्धं कुर्यात् । अथ वा अभ्युदयश्राद्धम् आमरूपेण हिरण्यरूपेण वा करिष्यामि इति सङ्कल्प्य, वरणादि गन्धदानादि च कृत्वा ब्राह्मणानां पुरतः अन्नश्राद्धचतुर्गुणं हिरण्यं निधाय 'यज्ञेश्वरो हव्य' ‘एको विष्णु'रिति मन्त्रद्वयम् उच्चार्य अनेन हिरण्यरूपेण अभ्युदयश्राद्धेन (सत्यवसुसंज्ञक) वसुसत्याख्यविश्वेदेवरूपी, नान्दीमुख (प्रपितामहि-पितामहि-मातृस्वरूपी, प्रपितामह-पितामह-पितृ-स्वरूपी) मातृपितामहि-प्रपितामहि-स्वरूपी, नान्दीमुखपितृपितामहप्रपितामहस्वरूपी, नान्दीमुखसपत्नीकमातामहमातुःपितामह-मातुःप्रपितामह-स्वरूपी नान्दीश्राद्धसंरक्षकश्रीमहाविष्णुस्वरूपी, भगवान् जनार्दनः प्रीयतामिति यवोदकम् उत्सृज्य ताम्बूलदक्षिणादानानि कुर्यात् ॥

## पुण्याहम्

अथ पुण्याहम्

शुचौ देशे प्रागग्रान् दर्भान् संस्तीर्य तेषु कुम्भं निधाय व्याहृतिभिरद्भिरापूर्य उर्ध्वाग्रं [[ऊ??]] कूर्चं निक्षिप्य गन्धादिभिरभ्यर्च्य दर्भैः प्रच्छाद्य अमुकगोत्रस्य अमुकशर्मणः अमुकर्माङ्गं पुण्याहं वाचयिष्ये इति सङ्कल्प्य चतुरो ब्राह्मणान् भोजयित्वा तण्डुलं वा दत्वा तैः दर्भहस्तैः पुण्याहं वाचयेत् । 

अञ्जलिं कृत्वा मनस्समाधीयतामिति ब्राह्मणान् सम्पूज्य समाहितमनसः स्म इति तैः प्रत्युक्ते, प्रसीदन्तु भवन्त इति प्रार्थ्य प्रसन्नास्स्म इति प्रत्युक्ते, भवद्भिरनुज्ञातः पुण्याहं वाचयिष्य इति अनुज्ञाप्य ओं वाच्यतामिति तैरनुज्ञातः, उदकुम्भं सव्ये हस्ते निधाय दक्षिणहस्तेन पिधाय कर्मणः पुण्याहं भवन्तो ब्रुवन्तु, पुण्याहं कर्मणेऽस्तु, कर्मणे स्वस्ति भवन्तो ब्रुवन्तु, स्वस्ति कर्मणेऽस्तु, कर्मणे ऋद्धिं भवन्तो ब्रुवन्तु कर्म ऋद्ध्यतामिति त्रिः त्रिः प्रार्थना प्रतिवचने कुर्युः । अथ पुण्याहसमृद्धिरस्तु, शिवं कर्मास्तु, प्रजापतिः प्रीयतामित्युक्ते अस्तु प्रीयतां भगवान् प्रजापतिः ब्रह्मा । अथ शान्तिरस्तु पुष्टिरस्तु तुष्टिरस्तु ऋद्धिरस्तु आयुष्यमस्तु आरोग्यमस्तु शिवं कर्मास्तु इति सर्वे सह ब्रूयुः । सर्वाणि प्रार्थनाप्रतिवचनानि प्रणवपूर्वकमेव कुर्युः । अत्र अस्तुशब्देषु पात्रे किञ्चित् किञ्चित् जलं निनीय तज्जलं कुम्भे निनयेत् । शुद्ध्यर्थं पुण्याहं चेत् आपोहिष्ठादिभिरभिमन्त्र्य पुण्याहजलेन गृहादि प्रोक्षयेत् । ततस्तेभ्यो दक्षिणां दद्यात् ॥

॥ इति प्रयोगचन्द्रिकायां पञ्चमः खण्डः ॥

## अग्नि-प्रतिष्ठा

यत्र अग्निस्थापनं तत्र उदगपवर्गं प्राचीः, प्रागपवर्म् उदीचीः तिस्रो रेखा दर्भादिना लिखित्वा तत्र न्यस्य अद्भिरवोक्ष्य दर्भादिकं नैर्ऋत्यां निरस्य अप उपस्पृश्य (अप उपस्पर्शने सूत्रं - रौद्रराक्षसनैरृतपैतृकछेदनभेदननिरसनप्रत्यभिमर्शनानि कृत्वाऽप उपस्पृशेत् ।) तत्राग्निं प्रतिष्ठाप्य याज्ञियैरिन्धनैः प्रज्वाल्य परिसमूह्य अवोक्षणशेषं प्रागुदग्वा उत्सृज्य अन्यज्जलं पात्रे प्रागुदग्वा यथा परिस्तरणात् बहिस्स्यात् तथा निधाय प्रागुदगग्रान् षोडश दर्भान् अग्नेः प्रागारभ्य प्रदक्षिणं परिस्तीर्य दक्षिणानुत्तरानुत्तरानधरान् कृत्वा अग्नेः उत्तरतो दर्भान् संस्तीर्य दर्व्याज्यस्थाल्यौ तत्पुरस्तात् प्रोक्षणीपात्रप्रणीतिपात्रे तत्पुरस्तादरत्निमात्रं परिधित्रयं प्रादेशमात्राः सप्तदशसमिधश्च दर्भैः सन्नह्य इध्मापरदर्व्यौ द्वन्द्वमवाञ्चि सादयेत्, (इध्मस्य अवाख्सादनम् इध्मसन्नहनग्रन्थेरधस्तात्सादनमेव । )

[[8]]

शललीमौञ्जीलाजादींश्च सर्वान् युगपदेव देवपात्रोत्तरतः सादयेत् । समावप्रच्छिन्नाग्रौ प्रादेशमात्रौ दर्भौ काष्ठादिना छित्वा अप उपस्पृश्य मूलादारभ्य अग्रादद्भिरुन्मज्य पवित्रे कृत्वा अग्नेः पश्चात् प्रोक्षणीपात्रे निधाय तस्मिन्नप आनीय उत्तानयोः उदक्प्रागग्रयोः दक्षिणवामयोः पाण्योः अङ्गुष्ठानामिकाभ्यां पवित्रमूलाग्रे गृहीत्वा प्रागपवर्गं त्रिरुत्पूय पात्राण्युत्तानानि कृत्वा विस्रस्य इध्मं सर्वाभिस्ताभिः अद्भिः पवित्रपाणिः त्रिः प्रोक्ष्य सपवित्रे प्रणीतिपात्रेऽप आनीय पूर्ववदुत्पूय हस्ताभ्यां घ्राणसममुद्धृत्य पात्रसादनादुत्तरतः (परिस्तरणपात्रसादनयोर्मध्ये) दर्भेषु सादयित्वा दर्भैः प्रच्छाद्य अग्नेर्दक्षिणतो दर्भेषु ब्राह्मणं निषाद्य विलीनमप्याज्यं होमार्थेऽग्नौ विलाप्य अग्नेः पश्चात् सपवित्रायाम् आज्यस्थाल्याम् आज्यं निरूप्य परिस्तरणपात्रसादनयोर्मध्ये अङ्गारान् निरूह्य तेष्वधिश्रित्य ज्वलता दर्भेण उल्मुकेन वा आज्यमवद्योत्य द्वे दर्भाग्रे काष्ठादिना छित्वाऽप उपस्पृश्य युगपदाज्ये प्रत्यस्य प्रागादि प्रदक्षिणं त्रिः पर्यग्निकृत्वा उदगुद्वास्य अङ्गारान् प्रत्यूह्य आज्यस्थालीं स्वस्य पुरस्तान्निधाय पूर्ववत् पवित्रे गृहीत्वा प्रागारभ्य पुनः पुनराहृत्य त्रिरुत्पूय पवित्रं विस्रस्य अद्भिः संस्पृश्य युगपदग्नौ प्रहृत्य दर्व्यौ अग्नौ प्रतितप्य दर्भैः सम्मृज्य पुनः प्रतितप्य प्रोक्ष्य निधाय दर्भान् अद्भिः संस्पृश्य अग्नौ प्रहृत्य पुंसुवनोपाकर्मव्रतगृहप्रवेशेषु चरुकर्मसु च परिधीन् परिदध्यात् । अन्यत्र सीमन्तादिषु पलाशखादिरादीनाम् अन्यतमेन कृतान् परिधिस्थौल्यायामान् शम्याख्यान् युगकीलान् परिदधाति । तत्र स्थूलम् उदगग्रं पश्चात्, अणुदीर्घं दक्षिणतः, अणुह्रस्वमुत्तरतः परिस्तरणोपरि अन्योन्यसंस्पृष्टान् निधाय मध्यमं परिधिमुपस्पृश्य अग्नेर्दक्षिणपूर्वोत्तरपूर्वयोराघारसमिधौ उर्ध्वे[[??]] क्रमात् निधाय सव्येन पात्रं स्पृशन् दक्षिणेन हस्तेन परिध्यन्तः परिस्तरणोपरि अदितेनुमन्यस्व इति दक्षिणतः प्रागपवर्गम्, अनुमतेनुमन्यस्वेति पश्चादुदगपवर्गं, सरस्वतेनुमन्यस्वेति उत्तरतः प्रागपवर्गं देवसवितःप्रसुवेति प्रागारभ्य प्रदक्षिणं

[[9]]

अग्निं परिषिच्य अग्निमलङ्कृत्य आज्याभ्यक्तम् इध्ममूलमध्ययोर्मध्यं मृगमुद्रया गृहीत्वा ब्राह्मणानुज्ञया प्रजापतिं स्मरन् अग्नावाधाय अप उपस्पृश्य कराभ्याम् इध्ममूलं परामृश्य सव्येनाज्यस्थालीं स्पृशन् उत्तरं परिधिसन्धिमारभ्य आग्नेयान्तमुपदर्व्या दक्षिणं सन्धिमारभ्यैशानान्तं प्रधानदर्व्याज्येन दीर्घधारया सर्वाणि इध्मकाष्ठानि संस्पर्शयन् स्वाहाकारवर्जमाघारहोमौ जुहुयात् । पूर्वस्य प्रजापतिः उत्तरस्य इन्द्रो देवता । अथ 'अग्नये स्वाहा' इत्युत्तरार्धपूर्वार्धे, ‘सोमाय स्वाहा' इति दक्षिणार्धपूर्वार्धे च आज्यभागौ जुहुयात् । व्रतादिषु ‘अग्नये स्वाहे'ति पुनरेकाम् आज्याहुतिं मध्ये जुहुयात् । विवाहे हिरण्यायां पश्चिमजिह्वायां, जातकर्मणि कनकायां मध्यमजिह्वायां, उपनये रक्तायामुत्तरजिह्वायां, पितृकार्ये कृष्णायां दक्षिणजिह्वायां, सर्वदेवार्थं सुप्रभायां पूर्वजिह्वायां, शान्तिकर्मणि अतिरिक्तायाम् ईशान्यदिक्स्थितायां, तिलहोमे बहुरूपायाम् आग्नेय्यां तत्तत्प्रधानाहुतीः जुहुयात् ॥

॥ इति प्रयोगचन्द्रिकायां षष्ठः खण्डः ॥

## जयादिः

अथ जयादिः

अथ जयैश्चित्तं च स्वाहेति त्रयोदशभिरभ्यातानैः ‘अग्निर्भूताना'मिति सानुषङ्गैरष्टादशभिः राष्ट्रभृद्भिः ऋताषाडिति सानुषङ्गैः द्वादशभिः ‘प्रजापते न त्वदेतानि' इत्येतया व्यस्ताभिः व्याहृतिभिः 'यदस्य कर्मण' इत्येतया च अष्टौ पञ्चाशदाहुतीः (अष्टाचत्वारिंशदाहुतीः) हुत्वा पुंसुवनादिषु परिधीनाज्येन निधानक्रमेण अभ्यज्य मध्यमं परिधिमग्नौ प्रहृत्य अन्यौ परिधी हस्ताभ्यां युगपदादाय अग्नावुत्तरार्धेऽङ्गारेष्वग्रं प्रवेश्य प्रहृत्य दक्षिणवामहस्ताभ्यां प्रधानेतरदर्वीभ्यां सँस्रावहोमं जुहुयात् । सीमन्तादिषु शम्या अपोह्य सँस्रावहोमं जुहुयात् ।

अथ मन्त्रतन्त्रदेवताविपर्यासन्यूनातिरिक्तस्वराक्षरपदभ्रेषप्रायश्चित्तार्थं सर्वप्रायश्चित्तहोमं होष्यामीति सङ्कल्प्य 'भूर्भुवस्सुवः स्वाहा' इति सर्वप्रायश्चित्तहोमं हुत्वा 

[[10]]

अनाज्ञातत्रयेण 'त्वन्नो अग्ने' 'सत्वन्नो अग्ने' इत्येताभ्याम् आभिर्गीर्भिः' 'इदं विष्णु'रित्येताभ्यां व्यस्ताभिः समस्ताभिः व्याहृतिभिश्च हुत्वा श्रीविष्णवे स्वाहेति पूर्णाहुतिं हुत्वा पूर्ववत् परिषिञ्चेत् । अन्वमँस्थाः, प्रासावीरिति भेदः । प्रणीतिपात्रं स्वस्य पुरस्तात् निधाय अन्यज्जलं निनीय तज्जलं प्रागादिप्रदक्षिणं प्रतिदिशं व्युत्सिच्य पुरस्तान्निस्राव्य तेनात्मानं प्रोक्ष्य दक्षिणतो निषादितं ब्राह्मणं सम्पूज्य 'अग्नये नये'त्यग्निसूक्तेन अग्निमुपस्थाप्य प्रणम्याभिवादयेत् ॥

## प्रायश्चित्तम्

अथ प्रायश्चित्तम्

अग्नौ जलबिन्दुनिपातने ‘पुनस्त्वादित्या' इत्यग्निं प्रज्वाल्य सर्वप्रायश्चित्तं जुहुयात् ।

सर्वत्र प्रयत्नमन्तरेण अग्नौ प्रज्वलिते 'उद्दीप्यस्व जातवेदः' 'मानो हिँसीज्जातवेदः' इति द्वाभ्यां समिधौ आदध्यात् । प्रणीतिपात्रं भिन्नं चेत् 'अभिन्नो घर्मो जीरदानुः यत आत्तस्तदगन्पुनः' इत्यभिमन्त्र्य 'घर्मो देवाँ अप्येतु' इति अन्यपात्रम् आनीय तस्मिन् पात्रे जलं पूरयित्वा व्याहृतिभिरुपतिष्ठेत । यदि प्रणीताः प्रणीयमाना वा सर्वा आपः परासिच्येरन् ‘अक्षितोस्यक्षित्यै त्वा मा मे क्षेष्ठा अमुत्रामुष्मिन्लोके' इत्यभिमन्त्र्य 'आपोहिष्ठे'त्यन्याद्भिः पूरयित्वा 

> आयुर्मे धारयत प्राणं मे धारयत, प्रजां मे धारयत, पशून्मे धारयत ममायुः प्राणाः प्रजाः पशवः परासिच्येरन् 

इत्युपतिष्ठेत । 'ततं म आपः' इति जुहुयात् । परिस्तरणदाहे ‘अग्नये क्षामवते स्वाहा' ‘इन्द्रं वो विश्वतस्परीन्द्रं नरः' इति द्वाभ्यामन्यान् दर्भान् परिस्तीर्य ‘इन्द्राय स्वाहा' इति जुहुयात् । परिधिदाहे 'परित्वाग्ने पुरं वयम्' इति जुहुयात् । दर्वीकूर्चपवित्रेध्मद्रव्यसम्भाराणां च दाहे उपघातविनाशेषु अन्यं यथालिङ्गं सादयित्वा संस्कृत्य 'त्वन्नो अग्ने' 'सत्वन्नो अग्ने' 'त्वमग्ने अयासि' 'प्रजापते नत्वदेतानि' इति जुहुयात् ।

[[11]]

प्रोक्षितानां वस्त्रादीनां छेदनादिषु ‘सोमाय स्वाहा' इति जुहुयात् । कर्ममध्येऽग्निनाशे 'अयं ते योनिः' इति समिधि भस्म समारोप्य अन्यस्मिन् अग्नौ तां समिधं 'आजुह्वानः' ‘उद्बुध्यस्व' इति द्वाभ्यामाधाय प्रणवेन 'भूरग्नये च' इति चतुर्भिः, 'मनो ज्योतिर्जुषता'मिति जुहुयात् । अतोऽन्येष्वनाम्नातेषु पाहित्रयोदशकं जुहुयात् । सर्वत्र कर्मणामादावन्ते च भगवत्स्मरणं तन्नामसङ्कीर्तनं च कुर्यात् । महदनुग्रहं च कारयेत् । एतदेव सर्वप्रायश्चित्तमिति विज्ञायते ॥

॥ इति प्रयोगचन्द्रिकायां सप्तमः खण्डः ॥

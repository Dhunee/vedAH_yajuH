+++
title = "१७ पूर्वो मरुत्वतीयग्रहः"

+++

त्रिष्टुप् । सोमऋषिः
<details open><summary>विश्वास-प्रस्तुतिः</summary>

म॒रुत्व॑न्तव्ँवृष॒भव्ँवा॑वृधा॒नमक॑वारिन्दि॒व्यꣳ शा॒समिन्द्र᳚म् ।  
वि॒श्वा॒साह॒मव॑से॒ नूत॑नायो॒ग्रꣳ स॑हो॒दामि॒ह तꣳ हु॑वेम ॥
</details>

<details><summary>मूलम्</summary>

म॒रुत्व॑न्तव्ँवृष॒भव्ँवा॑वृधा॒नमक॑वारिन्दि॒व्यꣳ शा॒समिन्द्र᳚म् ।  
वि॒श्वा॒साह॒मव॑से॒ नूत॑नायो॒ग्रꣳ स॑हो॒दामि॒ह तꣳ हु॑वेम ॥
</details>

<details><summary>भट्टभास्करटीका</summary>

1त्रयो मरुत्वतीया माध्यंदिने सवने गृह्यन्ते ॥ 'इन्द्रो मरुद्भिस्सांविद्येन' इत्यादि ब्राह्मणम्  । ते चर्तुपात्रेण गृह्यन्ते । 'तस्य वृत्रं जघ्नुष ऋतवोमुह्यन्' इत्यादि ब्राह्मणम्  । 'वज्रं वा एतं यजमानो भ्रातृव्याय प्रहरति यन्मरुत्वतीयाः' इत्यादि च । तत्र प्रथमं गृह्णाति - मरुत्वन्तमिति त्रिष्टुभा चतुष्पदया ॥   

मरुतो देवविशेषास्तैस्तद्वन्तम् । 'तसौ मत्वर्थे' इति भत्वम् । 'झयः' इति मतुपो वत्वम् । वृषभं वर्षितारं कामानां अपां वा । 'ऋषिवृषिभ्यां कित्' इति वृषेरभच्प्रत्ययः । वावृधानं ऐश्वर्येण । वृधेस्ताच्छीलिकश्चानश्, 'बहुलं छन्दसि' इति शपश्श्लुः, तुजादित्वाद्दीर्घः, लसार्वधातुकानुदात्तत्वाभावात् 'चितः' इत्यन्तोदात्तत्वम् । अकवारिं अकुत्सितारिम् । कुत्सिता अरयो यस्य स कवारिः । कुशब्दस्याकारोपसर्जनो गुणश्छान्दसः, ततो नञ्समासः, अव्ययपूर्वपदप्रकृतिस्वरत्वम् । योल्पान् शत्रुत्वेन विषयीकरोति सोकवारिः । यद्वा - कविः प्रज्ञातः अरिर्यस्य स कवारिः । कविशब्दस्यावङादेशश्छान्दसः । ततोन्योकवारिः अप्रज्ञात शत्रुरित्यर्थः । दिवमर्हतीति दिव्यः । 'छन्दसि च' इति यत्प्रत्ययः । शासं शासकं शत्रूणाम् । पचाद्यच् । विश्वासाहं विश्वेषां शत्रूणामभिभवितारम् । 'छन्दसि सहः' इति ण्विप्रत्ययः, 'अन्येषामपि दृश्यते' इति पूर्वपदस्य दीर्घत्वम् । उग्रं उद्गूर्ण मायुधैः । सहोदां सहसो बलस्य दातारम् । 'आतो मनिन्क्वनिब्वनिपश्च' इति विच्प्रत्ययः । ईदृशं मरुत्वन्तं इन्द्रं हुवेम आह्वयाम । इहास्मिन्कर्मणि । ह्वयतेराशिषि लिङ्, 'लिङ्याशिष्यङ्' यासुडादि, 'छन्दस्युभयथा' इति सार्वधातुकत्वात्सलोपः ॥ 'किदाशिषि' इति कित्त्वाद्वचिस्वप्यादिना संप्रसारणम् । किमर्थमाह्वयामः? अवसे रक्षणाय । अवतेरसुन् । नूतनायाभिनवाय अद्यप्रभृति विशिष्टं रक्षणं कर्तुम् । 'नवस्य नूआदेशः त्नप्तनप्खाश्च प्रत्ययाः' इति तनप्प्रत्ययः ॥
</details>

<details open><summary>विश्वास-प्रस्तुतिः</summary>

उ॒प॒या॒मगृ॑हीतो॒ऽसि , इन्द्रा॑य त्वा म॒रुत्व॑ते ।
</details>

<details><summary>मूलम्</summary>

उ॒प॒या॒मगृ॑हीतो॒ऽसि , इन्द्रा॑य त्वा म॒रुत्व॑ते ।
</details>

<details><summary>भट्टभास्करटीका</summary>

इमामनुद्रुत्य उपयामगृहीतोसीन्द्राय त्वा मरुत्वत इति गृह्णाति ॥
</details>

<details open><summary>विश्वास-प्रस्तुतिः</summary>

ए॒ष ते॒ योनि॒रिन्द्रा॑य त्वा म॒रुत्व॑ते ॥ [18]  
</details>

<details><summary>मूलम्</summary>

ए॒ष ते॒ योनि॒रिन्द्रा॑य त्वा म॒रुत्व॑ते ॥ [18]  
</details>

<details><summary>भट्टभास्करटीका</summary>

2एष ते योनिरिन्द्राय त्वा मरुत्वत इति सादयति ॥

  -  [आग्रयणस्थाल्याः ग्रहस्य संस्रावमपनयति - एष ते योनिरिति ॥ हे उपांशुसंस्राव एष आग्रयणस्थाल्याख्यस्ते तव योनिः स्थानम्, यत्र निहितस्त्वं यागसिद्ध्यै सम्पत्स्यसे । अतस्तं प्रविशेति शेषः ॥]

इति चतुर्थे सप्तदशोनुवाकः ॥  
</details>

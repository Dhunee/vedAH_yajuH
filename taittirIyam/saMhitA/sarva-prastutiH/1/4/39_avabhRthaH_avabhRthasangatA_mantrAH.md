+++
title = "३९ अवभृथः (अवभृथसङ्गता मन्त्राः)"

+++

१-४ त्रिष्टुप् । सोमऋषिः
<details open><summary>विश्वास-प्रस्तुतिः</summary>

उ॒रुꣳ हि राजा॒ वरु॑णश्च॒कार॒ सूर्या॑य॒ पन्था॒मन्वे॑त॒वा उ॑ ।  
अ॒पदे॒ पादा॒ प्रति॑धातवेऽकरु॒ताप॑व॒क्ता हृ॑दया॒विध॑श्चित्  ॥
</details>

<details><summary>मूलम्</summary>

उ॒रुꣳ हि राजा॒ वरु॑णश्च॒कार॒ सूर्या॑य॒ पन्था॒मन्वे॑त॒वा उ॑ ।  
अ॒पदे॒ पादा॒ प्रति॑धातवेऽकरु॒ताप॑व॒क्ता हृ॑दया॒विध॑श्चित्  ॥
</details>

<details><summary>भट्टभास्करटीका</summary>

1अवभृथार्थमन्तरेण चात्वालोत्करावुपनिष्क्रामति - उरुं हि राजेति त्रिष्टुभा ॥ वरुणो हि राजा सूर्यायान्वेतवै सूर्यमन्वेतुमनुक्रमेण गन्तुं उरुं विस्तीर्णं पन्थां पन्थानं मार्गं चकार करोति, साधुनि कर्मणि पुरुषं प्रवर्तयन् अभ्युदयेन योजयतीत्यर्थः । उ इत्यवधारणे, वरुण एव हि राजा इत्थं करोति ।   

किञ्च - स एव अपदे अपदनीयस्थाने असाधुनि कर्मणि पादा पादान् प्रतिधातवे प्रतिधातुं अकः करोति पुरुषं प्रवर्तयतीत्यर्थः । कथमित्याह - उतापवक्ता अप्यवदिता यः परोक्षे परिवदति पिशुनो यश्च हृदयाविधः प्रत्यक्षमेवाप्रियाणि वदन् हृदयादि विध्यति, वरुणेनैव हि प्रेरितस्तथातथा परुषो भवति, सोस्मान् साधुनि कर्मणि पदं कारयत्विति शेषः । अन्य आह - अपदे अनालम्बेन्तरिक्षे अन्वेतवै अनुक्रमेण गन्तुं सूर्यस्य पन्थां पन्थानमुरुं वरुणो राजा यस्माच्चकार तस्मात्सोस्माकमपि पादान् प्रतिधातुं विस्तीर्णं पन्थानं अकः करोतु अवभृथार्थमपि; यो नामापवक्ता पुरुषो हृदयाविधश्च सोस्माकमवभृथार्थं मार्गं करोतु गमनप्रतिबन्धं मा कार्षीदित्यर्थः । चकारेत्यस्य 'हि च' इति निघातप्रतिषेधः । सूर्यशब्दात्कर्मणस्सम्प्रदानत्वाच्चतुर्थी । पथ आत्वं व्यत्ययेन द्वितीयायामपि भवति । अनुपूर्वादेतेः 'तुमर्थे सेसेन्' इति तवैप्रत्ययः, 'तवै चान्तश्च युगपत्' इत्येतेस्तवैप्रत्ययान्तस्य युगपत्प्रकृतिस्वरत्वम् । 'सुपां सुलुक्' इति पादशब्दाद्द्वितीयाया आकारः । प्रतिर्पूवाद्दधातेस्तेनैव सूत्रेण तवेन्प्रत्ययः । 'तादौ च' इति गतेः प्रकृतिस्वरतम् । करोतेश्छान्दसे लुङि 'मन्त्रे घस' इति च्लेर्लुक् । हृदयं विध्यतीति हृदयविधः । क्विबन्तादकारोपजनश्छान्दसः, 'नहिवृतिवृषिव्यधिरुचिसहितनिषु क्वौ' इति पूर्वपदस्य दीर्घः । बहुवचनान्तमेव वा । चिदिति चार्थे उपमार्थे वा ॥
</details>

<details open><summary>विश्वास-प्रस्तुतिः</summary>

श॒तन्ते॑ राजन्भि॒षज॑स्स॒हस्र॑मु॒र्वी ग॑म्भी॒रा सु॑म॒तिष्टे॑ अस्तु ।  
बाध॑स्व॒ द्वेषो॒ निर्ऋ॑तिम्परा॒चैᳵ कृ॒तञ्चि॒देन॒ᳶ प्र मु॑मुग्ध्य॒स्मत्  ॥
</details>

<details><summary>मूलम्</summary>

श॒तन्ते॑ राजन्भि॒षज॑स्स॒हस्र॑मु॒र्वी ग॑म्भी॒रा सु॑म॒तिष्टे॑ अस्तु ।  
बाध॑स्व॒ द्वेषो॒ निर्ऋ॑तिम्परा॒चैᳵ कृ॒तञ्चि॒देन॒ᳶ प्र मु॑मुग्ध्य॒स्मत्  ॥
</details>

<details><summary>भट्टभास्करटीका</summary>

2अपो दृष्ट्वा यजमानं वाचयति - शतं ते राजन्निति त्रिष्टुभम् ॥ हे राजन् वरुण अपामधिष्टातः शतं बहवस्सहस्रं बहुतमाश्च ते तव भिषजः पापस्य शमनहेतवस्सन्ति, तस्मात्त्वत्प्रसादात् अस्मत्पापमपि ते शमयन्त्विति शेषः । किञ्च - उर्वी महती गम्भीरा दुरवगाहा च ते सुमतिः कल्याणी मतिरस्तु अस्मदनुग्रहपरैव सर्वदा भूयात् । 'युष्मत्तत्ततक्षुषु' इति संहितायां षत्वम् ।  
किञ्च - बाधस्व विनाशय द्वेषः द्वेष्टॄन् । विजन्ताछस् । जातौ वा एकवचनम् । द्वेषांसि रक्षःप्रभृतीनीत्यर्थः । निरृतिं च बाधस्व पराचैः पराङ्मुखीभूताम् । उच्चैरादिवदव्ययं द्रष्टव्यम् । निरृतिमिति प्रादिसमासेव्ययपूर्वपदप्रकृतिस्वरत्वम् । गतिसमासे 'तादौ च' इति गतेः प्रकतिस्वरत्वम् । किञ्च - चेदर्थे चिच्छब्दः । कृतं चिदेनः पापं अस्मत्तः प्रमुमुग्धि प्रकर्षेण मोचय । व्यत्ययेन शपश्श्लुः ॥
</details>

<details open><summary>विश्वास-प्रस्तुतिः</summary>

अ॒भिष्ठि॑तो॒ वरु॑णस्य॒ पाशः॑ ।
</details>

<details><summary>मूलम्</summary>

अ॒भिष्ठि॑तो॒ वरु॑णस्य॒ पाशः॑ ।
</details>

<details><summary>भट्टभास्करटीका</summary>

3अधितिष्ठति - अभिष्ठित इति विराजैकपदया ॥ अभिष्ठितः अभिभूय क्रान्तोस्माभिर्वरुणस्य पाशः ॥
</details>

<details open><summary>विश्वास-प्रस्तुतिः</summary>

अऽग्नेरनी॑कम॒प आ वि॑वेश ।  

अपा᳚न्नपात्प्रति॒रख्ष॑न्नसु॒र्य॑न्....    
दमे॑दमे [49] स॒मिध॑य्ँयख्ष्यग्ने  ॥
</details>

<details><summary>मूलम्</summary>

अऽग्नेरनी॑कम॒प आ वि॑वेश ।  

अपा᳚न्नपात्प्रति॒रख्ष॑न्नसु॒र्य॑न्....    
दमे॑दमे [49] स॒मिध॑य्ँयख्ष्यग्ने  ॥
</details>

<details><summary>भट्टभास्करटीका</summary>

4अप्सु बर्हिः प्रास्यति - अग्नेरनीकमिति त्रिपदया विराजा ॥ हे अपान्नपात् अपान्नप्तः चतुर्थः । 'सुबामन्त्रिते' इति पराङ्गवद्भावे षष्ठ्यामन्त्रितसमुदायस्य षाष्ठिकमामन्त्रिताद्युदात्तत्वम् । अग्नेस्तवानीकं सुखं अपः अब्रूपं आविवेश । तस्मादसुर्यं असुरस्य स्वं असुरैः क्रियमाणं यज्ञविघातं प्रतिरक्षन् प्रतिनिवारयन् तत्प्रतिनोदेनास्मान्रक्षन् दमेदमे यज्ञगृहेयज्ञगृहे यागेयाग इत्यर्थः । समिधं समित्स्थानीयं तव समिन्धनं इदं बार्हिः हे अग्ने यक्षि स्वीकुरु तेन सङ्गतो भव । सङ्गतिकरणे यजिः, लेटि 'बहुलं च्छन्दसि' इति शपो लुक् ॥
</details>

<details open><summary>विश्वास-प्रस्तुतिः</summary>

प्रति॑ ते जि॒ह्वा घृ॒तमुच्च॑रण्येत् ।
</details>

<details><summary>मूलम्</summary>

प्रति॑ ते जि॒ह्वा घृ॒तमुच्च॑रण्येत् ।
</details>

<details><summary>भट्टभास्करटीका</summary>

5तत्स्रुवाहुत्याभिजुहोति - प्रति त इति त्रिष्टुभैकपदया ॥ हे अग्ने तव जिह्वा घृतं प्रतीत्य उच्चरण्येत् उत्क्षिप्य भक्षयतु । चरण गतौ कण्ड्वादिः ॥
</details>

<details open><summary>विश्वास-प्रस्तुतिः</summary>

स॒मु॒द्रे ते॒ हृद॑यम॒फ्स्व॑न्तः ।  
</details>

<details><summary>मूलम्</summary>

स॒मु॒द्रे ते॒ हृद॑यम॒फ्स्व॑न्तः ।  
</details>

<details><summary>भट्टभास्करटीका</summary>

6अप्सु स्रुचं प्रतिष्ठापयति - समुद्र इति त्रिष्टुभैकपदया ॥ हे अग्ने तव हृदयं जुहूलक्षणं समुद्रे समुन्दनशीलास्वप्सु अन्तरपां मध्ये प्रतिष्ठापयामीति शेपः । 'ऊडिदम्' इत्यद्भ्यस्सप्तम्युदात्ता, 'उदात्तस्वरितयोः' इति ततः परस्यानुदात्तस्य संहितायां स्वरितत्वम् ॥
</details>

<details open><summary>विश्वास-प्रस्तुतिः</summary>

सन्त्वा॑ विश॒न्त्वोष॑धीरु॒ताऽऽपः॑ ।
</details>

<details><summary>मूलम्</summary>

सन्त्वा॑ विश॒न्त्वोष॑धीरु॒ताऽऽपः॑ ।
</details>

<details><summary>भट्टभास्करटीका</summary>

7तामद्भिः पूरयति - सत्वेति त्रिष्टुभैकपदया ॥ हे जुहु त्वामोषधीः ओषधयस्संविशन्तु समागच्छन्तु त्वदीयेन कर्मणां सिद्धा भवन्तु । उत अपिच आपश्च साक्षादिदानीं त्वां संविशन्तु प्राप्नुवन्तु । ओषधीरिति पूर्वत्पूर्वसवर्णदीर्घः ॥
</details>

<details open><summary>विश्वास-प्रस्तुतिः</summary>

य॒ज्ञस्य॑ त्वा यज्ञपते ह॒विर्भिः॑  ॥  
सू॒क्त॒वा॒के न॑मोवा॒के वि॑धे॒म ॥
</details>

<details><summary>मूलम्</summary>

य॒ज्ञस्य॑ त्वा यज्ञपते ह॒विर्भिः॑  ॥  
सू॒क्त॒वा॒के न॑मोवा॒के वि॑धे॒म ॥
</details>

<details><summary>भट्टभास्करटीका</summary>

8ता अप्सु जुहोति - यज्ञस्येति द्विपदया त्रिष्टुभा ॥ हे यज्ञपते यजमान यज्ञस्य सूक्तवाके सूक्तवाकप्रतिष्ठे फले नमोवाके नमोवाकप्रतिष्ठे फले त्वां विधेम स्थापयामः । स्थापनकर्मात्र विदधातिः । हविर्भिराभिरद्बिः अप्सु हूयमानाभिः विधेमेति ॥
</details>



<details><summary>मूलम् (संयुक्तम्)</summary>

अव॑भृथ निचङ्कुण निचे॒रुर॑सि निचङ्कु॒णाव॑ दे॒वैर्दे॒वकृ॑त॒मेनो॑ऽया॒डव॒ मर्त्यै॒र्मर्त्य॑कृतमु॒रोरा नो॑ देव रि॒षस्पा॑हि 
</details>

<details open><summary>विश्वास-प्रस्तुतिः</summary>

अव॑भृथ निचङ्कुण निचे॒रुर॑सि ।
</details>

<details><summary>मूलम्</summary>

अव॑भृथ निचङ्कुण निचे॒रुर॑सि ।
</details>

<details><summary>भट्टभास्करटीका</summary>

9अप्सु अवभृथद्रव्याण्यवकिरति - अवभृथेति । अतः पराणि यजूंषि ॥ अवभ्रियन्ते उत्सृज्यन्ते कानि चिद्द्रव्याण्यस्मिन्नित्यवभृथः कर्मविशेषः । 'अवे भृञः' इति क्थन्प्रत्ययः । हे अवभृथ । कर्मण इदमामन्त्रणम्, तदभिमानिन्या देवताया वा वरुणस्य । हे निचङ्कुण नीचैः क्वणति शब्दं करोति अवकीर्णद्रव्यद्वारेणेति निचङ्कुणः । कुणतेर्यङ्लुगन्तात्पचाद्यचि छान्दसं सम्प्रसारणम्, कुण शब्दोपकरणयोः, इत्यस्माद्वा, 'न धातुलोप आर्धधातुके' इति गुणाभावः । 'घञर्थे कविधानम्' । इति वाधिकरणे कः, निभृतशब्दकरद्रव्याधिकरणत्वात् । निचेरुरसि निभृतं चरसीति निभृतं वा चरर्त्यस्मिन्नित्यौणादिके उप्रत्यये छान्दसमेत्वम् । अत्वरं क्रियमाणोसीत्यर्थः, निगूढचरद्रव्याभिप्रायं वा ।  

नि॒च॒ङ्कु॒णाव॑  दे॒वैर्दे॒वकृ॑त॒मेनो॑ऽया॒डव॒ मर्त्यै॒र्मर्त्य॑कृतम् ।
</details>

<details><summary>भट्टभास्करटीका</summary>

किञ्च - हे निचङ्कुण । व्याख्यातम् ।

- निचङ्कुण नीचैः क्वणति शब्दं करोति अवकीर्णद्रव्यद्वारेणेति निचङ्कुणः । कुणतेर्यङ्लुगन्तात्पचाद्यचि छान्दसं सम्प्रसारणम्, कुण शब्दोपकरणयोः, इत्यस्माद्वा, 'न धातुलोप आर्धधातुके' इति गुणाभावः । 'घञर्थे कविधानम्' । इति वाधिकरणे कः, निभृतशब्दकरद्रव्याधिकरणत्वात् ।

 तिरोहितद्रव्याभिप्रायम् । यद्वा - कण निमीलने, छान्दसमुत्वम् । कण गतौ वा । यन्नाम किञ्चिद्देवकृतं देवेषु कृतमस्माभिरेनः पापं सम्यगनुष्ठानाभावनिमित्तम् । सप्तमीपूर्वपदप्रकृतिस्वरत्वम् । तत्सर्वं देवैस्सह अवायाट् अवाक्षीः अवयज विनाशयेत्यर्थः । अवयजिर्विनाशे वर्तते । यच्च मर्त्यकृतं मर्त्येष्पु कृतं पापम् । पूर्ववत्स्वरः । तच्च मर्त्यैस्सहावयज । यजेश्छान्दसे लुङि सिचिवृद्धौ 'बहुळं छन्दसि' इति तदभावः ।
</details>

<details open><summary>विश्वास-प्रस्तुतिः</summary>

उ॒रोरा नो॑ देव रि॒षस्पा॑हि ।
</details>

<details><summary>मूलम्</summary>

उ॒रोरा नो॑ देव रि॒षस्पा॑हि ।
</details>

<details><summary>भट्टभास्करटीका</summary>

किञ्च - हे देव उरोर्विस्तीर्णात् रिषः हिंसितूः हिंसायां वा । रिषेः क्विबन्तात् 'सावेकाचः' इति पंचम्या उदात्तत्वम्, ऽपातौ च बहुलम्' इति तस्यास्संहितायां सत्वम् । ततो नः अस्मानापाहि परिपाहि ॥
</details>

<details open><summary>विश्वास-प्रस्तुतिः</summary>

सुमि॒त्रा न॒ आप॒ ओष॑धयः [50] सन्तु दुर्मि॒त्रास्तस्मै॑ भूयासुः ।  
</details>

<details><summary>मूलम्</summary>

सुमि॒त्रा न॒ आप॒ ओष॑धयः [50] सन्तु दुर्मि॒त्रास्तस्मै॑ भूयासुः ।  
</details>

<details><summary>भट्टभास्करटीका</summary>

10अञ्जलिनाऽप उपवहति - सुमित्रा इति ॥ आप ओषधयश्च नः अस्मभ्यं सुमित्रास्सन्तु शोभनं मित्रं यासाम् । 'नञ्सुभ्याम्' इत्युत्तरपदान्तोदात्तत्वम् ॥
</details>

<details open><summary>विश्वास-प्रस्तुतिः</summary>

र्यो᳚ऽस्मान्द्वेष्टि॒ यञ्च॑ व॒यन्द्वि॒ष्मः।
</details>

<details><summary>मूलम्</summary>

र्यो᳚ऽस्मान्द्वेष्टि॒ यञ्च॑ व॒यन्द्वि॒ष्मः।
</details>

<details><summary>भट्टभास्करटीका</summary>

11द्वेष्टारं द्वेष्यं च प्रतिरुक्षति – दुष्टं मित्रं मित्रवद्वर्तमानं यासाम् । छान्दसमन्तोदात्तत्वम् ॥
</details>

<details open><summary>विश्वास-प्रस्तुतिः</summary>

देवी॑राप ए॒ष वो॒ गर्भ॒स्तव्ँव॒स्सुप्री॑त॒ꣳ॒ सुभृ॑तमकर्म दे॒वेषु॑ नस्सु॒कृतो᳚ ब्रूतात् ।
</details>

<details><summary>मूलम्</summary>

देवी॑राप ए॒ष वो॒ गर्भ॒स्तव्ँव॒स्सुप्री॑त॒ꣳ॒ सुभृ॑तमकर्म दे॒वेषु॑ नस्सु॒कृतो᳚ ब्रूतात् ।
</details>

<details><summary>भट्टभास्करटीका</summary>

12ऋजीषमप्सु प्लावयति - देवीराप इति ॥ हे देवीः देव्यः पः । पूर्ववद्दीर्घः, 'विभाषितं विशेषवचने बहुवचनम्' इति प्रथमस्याविद्यमानवत्त्वनिषेधाद्द्वितीयं निहन्यते । एष ऋजीषाख्यो वो युष्माकं गर्भः युष्मत्प्रभवः । अतस्तं वः युष्मदर्थं सुप्रीतं युष्माकं सर्वलोकस्य अतिशयेन प्रीतिकरं सुभृतं सुष्ठु गुप्तं च अकर्म कृतवन्तो वयम् । 'मन्त्रे घस' इति च्लेर्लुक्, 'गतिरनन्तरः' इति गतेः प्रकृतिस्वरत्वम् । अतोस्मानपि यूयं देवेषु सुकृतस्स्ष्ठुकर्म कृतवन्तो ब्रूतात् ब्रूत । 'तस्य तात्' इति तादादेशः ॥
</details>

<details open><summary>विश्वास-प्रस्तुतिः</summary>

प्रति॑युतो॒ वरु॑णस्य॒ पाश॒ᳶ प्रत्य॑स्तो॒ वरु॑णस्य॒ पाशः ।
</details>

<details><summary>मूलम्</summary>

प्रति॑युतो॒ वरु॑णस्य॒ पाश॒ᳶ प्रत्य॑स्तो॒ वरु॑णस्य॒ पाशः ।
</details>

<details><summary>भट्टभास्करटीका</summary>

13अपामन्तं प्रतियौति - प्रतियुत इति ॥ प्रतियुतः प्रत्येकं पृथक्कृतः वरुणस्य पाशः । पृथक्कृत्य च प्रत्यस्तः प्रतिक्षिप्तः विनाशित इत्यर्थः । पूर्ववद्गतेः प्रकृतिस्वरत्वम् ॥
</details>

<details open><summary>विश्वास-प्रस्तुतिः</summary>

एधो᳚ऽस्येधिषी॒महि॑ ।
</details>

<details><summary>मूलम्</summary>

एधो᳚ऽस्येधिषी॒महि॑ ।
</details>

<details><summary>भट्टभास्करटीका</summary>

14प्रपथे समिधः कुर्वते - एधोसीति ॥ हे समित् एधोसि एधनी वर्धनी त्वमस्यग्नेः । अतस्तादृश्या त्वया वयमपि एधिषीमहि वृद्धिं प्राप्नुयामः । यद्वा - तादृश्या त्वया अग्निं वर्धयेम ॥
</details>



<details><summary>मूलम् (संयुक्तम्)</summary>

स॒मिद॑सि॒ तेजो॑ऽसि॒ तेजो॒ मयि॑ धेहि 
</details>

<details open><summary>विश्वास-प्रस्तुतिः</summary>

स॒मिद॑सि ।
तेजो॑ऽसि ।
तेजो॒ मयि॑ धेहि ।
</details>

<details><summary>मूलम्</summary>

स॒मिद॑सि ।
तेजो॑ऽसि ।
तेजो॒ मयि॑ धेहि ।
</details>

<details><summary>भट्टभास्करटीका</summary>

15आहवनीये समिधमभ्यादधाति - समिदिति ॥ समित्समिन्धनी सन्दीपनी त्वमग्नेरसि । तस्मात्तेजोसि तेजस्साधनमग्नेरसि । तादृशी सा त्वम्मय्यपि तेजो धेहि स्थापय ॥
</details>

<details open><summary>विश्वास-प्रस्तुतिः</summary>

आपो अन्व॑चारिष॒ꣳ॒ रसे॑न॒ सम॑सृख्ष्महि ।  
पय॑स्वाꣳ अग्न॒ आऽग॑म॒न्तम्मा॒ सꣳ सृ॑ज॒ वर्च॑सा ॥ [51]  
</details>

<details><summary>मूलम्</summary>

आपो अन्व॑चारिष॒ꣳ॒ रसे॑न॒ सम॑सृख्ष्महि ।  
पय॑स्वाꣳ अग्न॒ आऽग॑म॒न्तम्मा॒ सꣳ सृ॑ज॒ वर्च॑सा ॥ [51]  
</details>

<details><summary>भट्टभास्करटीका</summary>

16आहवनीयमुपतिष्ठते - अप इत्यनुष्टुभा ॥ हे अग्ने अपः कर्म । व्यत्ययेनान्तोदात्तत्वम् । अप्शब्द एव वा कर्मणि वर्तते । 'ऊडिदम्' इति शस उदात्तत्वम् । अपोवभृथाख्यं कर्मान्वचारिषमानुपूर्व्येण कृतवानस्मि । अतो वयं सर्वेपि रसेन फलेन समसृक्ष्महि सङ्गतास्स्मः । वचनव्यत्ययो वा, समसृक्ष्महि । सङ्गतोस्मि । 'लिङ्सिचावात्मनेपदेषु' इति सिचः कित्वम् । हे अग्ने पयस्वानन्नवान् हविर्भिस्तद्वान् त्वामागममागतोस्मि । 'आतोटि नित्यम्' इति संहितायां रुत्वम् । तस्मात्त्वां प्राप्तं मा संसृज संयोजय वर्चसा बलेन ॥

इति चतुर्थे एकोनचत्वारिंशोनुवाकः॥
</details>

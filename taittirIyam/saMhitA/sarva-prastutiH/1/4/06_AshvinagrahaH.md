+++
title = "०६ आश्विनग्रहः"

+++

गायत्री । सोमऋषिः
<details open><summary>विश्वास-प्रस्तुतिः</summary>

या वा॒ङ्कशा॒ मधु॑म॒त्यश्वि॑ना सू॒नृता॑वती ।   
तया॑ य॒ज्ञम्मि॑मिख्षतम् ॥  
</details>

<details><summary>मूलम्</summary>

या वा॒ङ्कशा॒ मधु॑म॒त्यश्वि॑ना सू॒नृता॑वती ।   
तया॑ य॒ज्ञम्मि॑मिख्षतम् ॥  
</details>

<details><summary>भट्टभास्करटीका</summary>

1बहिष्पवमाने स्तुते आश्विनं गृह्णाति - या वां कशेति गायत्र्या त्रिपदया ॥ हे अश्विना अश्विनौ । पूर्ववदाकारः । मधुमती मधुकररसवती । सूनृतावती, प्रियं सूनृतं वचनं, तद्वती । 'अन्येषामपि दृश्यते' इति दीर्घत्वम् । इर्दृशी या वां युवयोः, कशा वाक्प्रवृत्तिसूक्तिलक्षणा युष्मद्विषयास्माभिः क्रियमाणा, तया हेतुभूतया तां श्रोतुं यज्ञमिमं मिमिक्षतम् आगत्योत्पादयितुमिच्छतम् । मिहेस्सनि ढत्वे 'षढोः कस्सि' इति कत्वम् । तया वा करणभूतया यज्ञं निर्वर्तयतम् ॥
</details>

<details open><summary>विश्वास-प्रस्तुतिः</summary>

उ॒प॒या॒मगृ॑हीतोऽसि, अ॒श्विभ्या᳚न्त्वा ।
</details>

<details><summary>मूलम्</summary>

उ॒प॒या॒मगृ॑हीतोऽसि, अ॒श्विभ्या᳚न्त्वा ।
</details>

<details><summary>भट्टभास्करटीका</summary>

इत्यनुद्रुत्य  +++(पूर्वमन्त्रानुगुण्येन आनुपूर्वी इमामनुद्रुत्य इति स्यात्)+++
उपयामगृहीतोस्यश्विभ्यां त्वेति गृह्णाति ॥

-  [उदित आदित्येन्तर्यामं गृह्णाति अतिधारया पवमानस्य राज्ञः - उपयामगृहीतोसि ॥ उपयम्यन्ते स्वात्मन्येव नियम्यन्ते भूतजातान्यस्मिन् अभिन्नेधिकरणे इत्युपयामः पृथ्वी । 'इयं वा उपयामः' इति ब्राह्मणम् । 'हलश्च' इति घञ्, थाथादिस्वरेणान्तोदात्तत्वम् । तेन गृहीतस्त्वमसि ; कोन्यस्त्वां गृहीतुं क्षम इति भावः ; पृथिव्यापो गृहीष्यामीतिवत् । 'तृतीया कर्मणि' इति पूर्वपदप्रकृतिस्वरत्वम् । यद्वा - उपयामार्थं पृथिव्यर्थं गृहीतोसीति ; हे सोम ।   
ननु 'स्वाहा त्वा सुभवस्सूर्याय' इति मन्त्रवर्णनात् सूर्यदेवत्यः कथं पृथिवीदेवत्यः स्यात् ? नैतद्देवताभिधानं ; पृथिवीवासिनां प्रजानां यागद्वारेण स्थित्यर्थं गृहीतोसीति स्तूयते । यद्वा - पृथिव्यपि देवतैवास्य 'उपयामगृहीतोसीत्याहादितिदेवत्यास्तेन' इति, अदितिः पृथ्वी । 'चतुर्थी' इति योगविभागात्समासः । 'क्ते च' इति पूर्वपदप्रकृतिस्वरत्वम् । 'इयं वा उपयामस्तस्मादिमां प्रजा अनु प्रजायन्ते' इति ब्राह्मणम् ॥ ]
</details>

<details open><summary>विश्वास-प्रस्तुतिः</summary>

ए॒ष ते॒ योनि॒र्माध्वी᳚भ्यान्त्वा ॥ [7]  
</details>

<details><summary>मूलम्</summary>

ए॒ष ते॒ योनि॒र्माध्वी᳚भ्यान्त्वा ॥ [7]  
</details>

<details><summary>भट्टभास्करटीका</summary>

2एष ते योनिर्माध्वीभ्यां त्वेति सादयति ॥

  - [आग्रयणस्थाल्याः ग्रहस्य संस्रावमपनयति - एष ते योनिरिति ॥ हे उपांशुसंस्राव एष आग्रयणस्थाल्याख्यस्ते तव योनिः स्थानम्, यत्र निहितस्त्वं यागसिद्ध्यै सम्पत्स्यसे । अतस्तं प्रविशेति शेषः ॥]


मध्वस्यास्तीति मध्वम् मधुभाजनं, दृतिरूपम् । 'यो हि वां मधुनो दृतिः' इत्यादौ प्रसिद्धम् । तदन्तान्मत्वर्थीय इकारः । 'ऋत्व्यवास्त्व्यवास्त्व' इत्यादौ 'माध्वी' इति निपात्यते । यद्वा - मध्वेव माध्वी, आग्नीध्रादिवत्स्वार्थेऽञ्, माध्वीभ्यामिति मधुमद्भ्यामित्यर्थः । 'यज्ञस्य शिरोच्छिद्यत ते देवा अश्विनावब्रुवन्' इत्यादि ब्राह्मणम्  । 'ते देवा अब्रुवन्नपूतौ वा इमौ' इत्यादि च 'तस्माद्बहिष्पवमाने स्तुत आश्विनो गृह्यते' इत्यन्तम् । 'वाग्वा ऐन्द्रवायवः' इत्यादि च ॥

इति चतुर्थे षष्ठोनुवाकः ॥  
</details>

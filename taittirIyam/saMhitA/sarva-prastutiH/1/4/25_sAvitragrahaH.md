+++
title = "२५ सावित्रग्रहः"

+++

गायत्री। सोमऋषिः
<details open><summary>विश्वास-प्रस्तुतिः</summary>

हिर॑ण्यपाणिमू॒तये॑ सवि॒तार॒मुप॑ ह्वये ।  
स चेत्ता॑ दे॒वता॑ प॒दम् ॥
</details>

<details><summary>मूलम्</summary>

हिर॑ण्यपाणिमू॒तये॑ सवि॒तार॒मुप॑ ह्वये ।  
स चेत्ता॑ दे॒वता॑ प॒दम् ॥
</details>

<details><summary>भट्टभास्करटीका</summary>

1पुनश्च सावित्रं गृह्णाति - हिरण्यपाणिमिति त्रिपदया गायत्र्या ॥ पूर्ववद्विकल्प एव । हिरण्यस्य विकारः कटककेयूराङ्गुलीयादीनि आभरणानि पाण्योः यस्य स हिरण्यपाणिः । समुदायविकारषष्ठ्या बहुव्रीहिर्वाचोत्तरपदलोपश्च । यद्वा - रसहरणशीलाः पाणयो रश्मयो यस्य । हितरमणीयपाणिर्वा । तं हिरण्यपाणिं सवितारमुपह्वये मनसा उपेत्याह्वयामि ऊतये अवनाय तर्पणाय वा । 'ऊतियूति' इति क्तिन उदात्तत्वम् । कः पुनस्तस्य विशेष इत्याह - स हि देवस्सविता अस्माकं पदमास्पदं स्थानमित्यर्थः । कीदृशः? चेत्ता ज्ञाता, रक्षाविधानोपायज्ञः । साधुकारिणि त्रण्, व्यत्ययेनेडभावः । देवता चास्माकम् ॥
</details>

<details open><summary>विश्वास-प्रस्तुतिः</summary>

उ॒प॒या॒मगृ॑हीतोऽसि, दे॒वाय॑ त्वा सवि॒त्रे ॥ [26]  
</details>

<details><summary>मूलम्</summary>

उ॒प॒या॒मगृ॑हीतोऽसि, दे॒वाय॑ त्वा सवि॒त्रे ॥ [26]  
</details>

<details><summary>भट्टभास्करटीका</summary>

2उपयामगृहीतोसीत्यादि पूर्ववत् ॥

-  [उदित आदित्येन्तर्यामं गृह्णाति अतिधारया पवमानस्य राज्ञः - उपयामगृहीतोसि ॥ उपयम्यन्ते स्वात्मन्येव नियम्यन्ते भूतजातान्यस्मिन् अभिन्नेधिकरणे इत्युपयामः पृथ्वी । 'इयं वा उपयामः' इति ब्राह्मणम् । 'हलश्च' इति घञ्, थाथादिस्वरेणान्तोदात्तत्वम् । तेन गृहीतस्त्वमसि ; कोन्यस्त्वां गृहीतुं क्षम इति भावः ; पृथिव्यापो गृहीष्यामीतिवत् । 'तृतीया कर्मणि' इति पूर्वपदप्रकृतिस्वरत्वम् । यद्वा - उपयामार्थं पृथिव्यर्थं गृहीतोसीति ; हे सोम ।   
ननु 'स्वाहा त्वा सुभवस्सूर्याय' इति मन्त्रवर्णनात् सूर्यदेवत्यः कथं पृथिवीदेवत्यः स्यात् ? नैतद्देवताभिधानं ; पृथिवीवासिनां प्रजानां यागद्वारेण स्थित्यर्थं गृहीतोसीति स्तूयते । यद्वा - पृथिव्यपि देवतैवास्य 'उपयामगृहीतोसीत्याहादितिदेवत्यास्तेन' इति, अदितिः पृथ्वी । 'चतुर्थी' इति योगविभागात्समासः । 'क्ते च' इति पूर्वपदप्रकृतिस्वरत्वम् । 'इयं वा उपयामस्तस्मादिमां प्रजा अनु प्रजायन्ते' इति ब्राह्मणम् ॥ ]

इति चतुर्थे पञ्चविंशः ॥  
</details>

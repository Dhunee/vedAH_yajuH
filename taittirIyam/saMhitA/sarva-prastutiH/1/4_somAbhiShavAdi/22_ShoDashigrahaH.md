+++
title = "२२ षोडशिग्रहः"

+++

( ३७-४० त्रिष्टुप् )सोम ऋषिः
<details open><summary>विश्वास-प्रस्तुतिः</summary>

आ ति॑ष्ठ वृत्रह॒न्रथ॑य्ँयु॒क्ता ते॒ ब्रह्म॑णा॒ हरी᳚ ।  
अ॒र्वा॒चीन॒ꣳ॒ सु ते॒ मनो॒ ग्रावा॑ कृणोतु व॒ग्नुना᳚ ॥
</details>

<details><summary>मूलम्</summary>

आ ति॑ष्ठ वृत्रह॒न्रथ॑य्ँयु॒क्ता ते॒ ब्रह्म॑णा॒ हरी᳚ ।  
अ॒र्वा॒चीन॒ꣳ॒ सु ते॒ मनो॒ ग्रावा॑ कृणोतु व॒ग्नुना᳚ ॥
</details>

<details><summary>भट्टभास्करटीका</summary>

1षोडशिनं गृह्नाति - आतिष्ठेत्यनुष्टुभा ॥ हे वृत्रहन् रथमातिष्ठ । यस्मात्ते तव स्वभूतौ हरी अश्वौ ब्रह्मणा मन्त्रेण युक्ता युक्तौ । 'सुपां सुलुक्' इत्याकारः । तस्माद्रथमातिष्ठेति ।  
किञ्च - ते तव मनः अर्वाचीनं अस्मद्यज्ञाभिमुखं ग्रावा अभिषवाश्मा सुकृणोतु सुष्ठु करोतु वग्नुना वचनीयेन श्रवणीयेनाभिषवशब्देन ॥
</details>

<details open><summary>विश्वास-प्रस्तुतिः</summary>

उ॒प॒या॒मगृ॑हीतो॒ऽसीन्द्रा॑य त्वा षो॒ड॒शिने᳚   +++(ग्रहणमन्त्रः)+++  ।   

ए॒ष ते॒ योनि॒रिन्द्रा॑य त्वा षोड॒शिने᳚ ॥ [38]   +++(सादनमन्त्रः)+++
</details>

<details><summary>मूलम्</summary>

उ॒प॒या॒मगृ॑हीतो॒ऽसीन्द्रा॑य त्वा षो॒ड॒शिने᳚   +++(ग्रहणमन्त्रः)+++  ।   

ए॒ष ते॒ योनि॒रिन्द्रा॑य त्वा षोड॒शिने᳚ ॥ [38]   +++(सादनमन्त्रः)+++
</details>

<details><summary>भट्टभास्करटीका</summary>

2-3ग्रहणसादने व्याख्याते । षोडशिनः षोडशेन स्तोत्रेण शस्त्रेण च तद्वानिन्द्रष्षोदशी । 'प्रजापतिर्देवेभ्यो यज्ञान्व्यादिशत्सरिरिचानोमन्यत स यज्ञानां षोडशधा' इत्यादि ब्राह्मणम्  ॥

  -  [आग्रयणस्थाल्याः ग्रहस्य संस्रावमपनयति - एष ते योनिरिति ॥ हे उपांशुसंस्राव एष आग्रयणस्थाल्याख्यस्ते तव योनिः स्थानम्, यत्र निहितस्त्वं यागसिद्ध्यै सम्पत्स्यसे । अतस्तं प्रविशेति शेषः ॥]

इति चतुर्थे एकत्रिंशोनुवाकः ॥  
</details>

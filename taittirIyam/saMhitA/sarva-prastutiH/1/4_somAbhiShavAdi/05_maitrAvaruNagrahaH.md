+++
title = "०५ मैत्रावरुणग्रहः"

+++

गायत्री । सोमऋषिः


<details open><summary>विश्वास-प्रस्तुतिः</summary>

अ॒यव्ँवा᳚म्मित्रावरुणा सु॒तस्सोम॑ ऋतावृधा ।  
ममेदि॒ह श्रु॑त॒ꣳ॒ हव᳚म् ॥  
</details>

<details><summary>मूलम्</summary>

अ॒यव्ँवा᳚म्मित्रावरुणा सु॒तस्सोम॑ ऋतावृधा ।  
ममेदि॒ह श्रु॑त॒ꣳ॒ हव᳚म् ॥  
</details>

<details><summary>भट्टभास्करटीका</summary>

1मैत्रावरुणं गृह्णाति - अयं वामिति गायत्र्या त्रिपदया ॥   
हे मित्रावरुणा मित्रावरुणौ, ऋतावृव्धा ऋतावृधौ, ऋतस्य सत्यस्य यज्ञस्य वा वर्धयितारौ । उभयत्र 'सुपां सुछुक्' इत्याकारः । 'वृधेः क्विप्' 'अन्येषामपि दृश्यते' इत्युपपदस्य दीर्घः । अयं सोमः वां युवयोः अर्थाय सुतः अभिषुतः । इदिति हेतौ । यस्मादेवं तस्मादिहास्मिन्कर्मणि मम हवमाह्वानं श्रुतं श्रुणुतम् । श्रुत्वा चागत्य सोमं पिबतमित्यर्थः । 'भावेनुपसर्गस्य' इति ह्वयतेरप्सम्प्रसारणं च । शृणोतेर्लेटि 'बहुलं छन्दसि' इति शपो लुक् ॥
</details>

<details open><summary>विश्वास-प्रस्तुतिः</summary>

उ॒प॒या॒मगृ॑हीतोऽसि, मि॒त्रावरु॑णाभ्यान्त्वा  ।
</details>

<details><summary>मूलम्</summary>

उ॒प॒या॒मगृ॑हीतोऽसि, मि॒त्रावरु॑णाभ्यान्त्वा  ।
</details>

<details><summary>भट्टभास्करटीका</summary>

इमामनुद्रुत्य उपयामगृहीतोसि मित्रावरुणाभ्यां त्वेति गृह्णाति ॥ 'देवताद्वन्द्वे च' इति पूर्वोत्तरपदयोर्युगपत्प्रकृतिस्वरत्वम् ॥

-  [उदित आदित्येन्तर्यामं गृह्णाति अतिधारया पवमानस्य राज्ञः - उपयामगृहीतोसि ॥ उपयम्यन्ते स्वात्मन्येव नियम्यन्ते भूतजातान्यस्मिन् अभिन्नेधिकरणे इत्युपयामः पृथ्वी । 'इयं वा उपयामः' इति ब्राह्मणम् । 'हलश्च' इति घञ्, थाथादिस्वरेणान्तोदात्तत्वम् । तेन गृहीतस्त्वमसि ; कोन्यस्त्वां गृहीतुं क्षम इति भावः ; पृथिव्यापो गृहीष्यामीतिवत् । 'तृतीया कर्मणि' इति पूर्वपदप्रकृतिस्वरत्वम् । यद्वा - उपयामार्थं पृथिव्यर्थं गृहीतोसीति ; हे सोम ।   
ननु 'स्वाहा त्वा सुभवस्सूर्याय' इति मन्त्रवर्णनात् सूर्यदेवत्यः कथं पृथिवीदेवत्यः स्यात् ? नैतद्देवताभिधानं ; पृथिवीवासिनां प्रजानां यागद्वारेण स्थित्यर्थं गृहीतोसीति स्तूयते । यद्वा - पृथिव्यपि देवतैवास्य 'उपयामगृहीतोसीत्याहादितिदेवत्यास्तेन' इति, अदितिः पृथ्वी । 'चतुर्थी' इति योगविभागात्समासः । 'क्ते च' इति पूर्वपदप्रकृतिस्वरत्वम् । 'इयं वा उपयामस्तस्मादिमां प्रजा अनु प्रजायन्ते' इति ब्राह्मणम् ॥ ]
</details>

<details open><summary>विश्वास-प्रस्तुतिः</summary>

ए॒ष ते॒ योनि॑र् ऋता॒युभ्या᳚न्त्वा ॥  [6]
</details>

<details><summary>मूलम्</summary>

ए॒ष ते॒ योनि॑र् ऋता॒युभ्या᳚न्त्वा ॥  [6]
</details>

<details><summary>भट्टभास्करटीका</summary>

2एष ते योनिर् ऋतायुभ्यां त्वेति सादयति ॥   

  - [आग्रयणस्थाल्याः ग्रहस्य संस्रावमपनयति - एष ते योनिरिति ॥ हे उपांशुसंस्राव एष आग्रयणस्थाल्याख्यस्ते तव योनिः स्थानम्, यत्र निहितस्त्वं यागसिद्ध्यै सम्पत्स्यसे । अतस्तं प्रविशेति शेषः ॥]

ऋतं सत्यं यज्ञं वा आत्मनो यजमानानां वा इच्छतीति ऋतायुः । ' छन्दसि परेच्छायामापै' इति क्यच्, 'न च्छन्दस्यपुत्रस्य' इतीत्वप्रति षेधः, 'क्याच्छन्दसि' इत्युप्रत्ययः । 'मित्रं देवा अब्रुवन्'  इत्यादि ब्राह्मणम्  । 'सोब्रवीद्वरं वृणै मह्यं चैवैष मित्राय च' इत्यादि च । 'तावब्रूतां वरं वृणावहा एक एवावत्पूर्वो ग्रहो गृह्यातै' इत्यादि च ॥


इति चतुर्थे पञ्चमः ॥  
</details>

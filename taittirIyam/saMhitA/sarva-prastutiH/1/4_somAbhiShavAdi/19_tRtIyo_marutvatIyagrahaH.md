+++
title = "१९ तृतीयो मरुत्वतीयग्रहः"

+++

त्रिष्टुप् । सोमऋषिः

_______
<details><summary>भास्करोक्त-विनियोगः</summary>

1तृतीयं मरुत्वतीयं गृह्णाति - मरुत्वानिन्द्रेति चतुष्पदया त्रिष्टुभा ॥ 
</details>


<details open><summary>विश्वास-प्रस्तुतिः</summary>

म॒रुत्वाꣳ॑ इन्द्र वृष॒भो रणा॑य॒ पिबा॒ सोम॑मनुष्व॒धम्मदा॑य ।  
आ सि॑ञ्चस्व ज॒ठरे॒ मध्व॑ ऊ॒र्मिन्त्वꣳ राजा॑सि प्र॒दिव॑स्सु॒ताना᳚म् ॥
</details>

<details><summary>मूलम्</summary>

म॒रुत्वाꣳ॑ इन्द्र वृष॒भो रणा॑य॒ पिबा॒ सोम॑मनुष्व॒धम्मदा॑य ।  
आ सि॑ञ्चस्व ज॒ठरे॒ मध्व॑ ऊ॒र्मिन्त्वꣳ राजा॑सि प्र॒दिव॑स्सु॒ताना᳚म् ॥
</details>

<details><summary>भट्टभास्करटीका</summary>

हे इन्द्र यस्त्वं मरुत्वान् वृषभश्च स त्वं रणाय सङ्ग्रामाय पिब सोमम् । 'द्व्यचोतस्तिङः ' इति दीर्घः । अनुष्वधं स्वधामन्नं अनुस्वदनीयं पुरोडाशात्मकमन्नं सोमम् । सुषामादित्वात् षत्वम्, 'अनोरप्रधानकनीयसी' इत्युत्तरपदान्तोदात्तत्वम् । मदाय, माद्यत्यनेनेति मदः । 'मदोऽनुपसर्गे' इत्यप् । ईदृशाय रणाय जयकरायेत्यर्थः । 'वार्त्रघ्ना एव ते यजमानस्य गृह्यन्ते' 'यन्मरुत्वतीयाः' 'आयुधं एतद्यजमानस्संस्कुरुते यन्मरुत्वतीयाः' इत्यादि च ब्राह्मणम् ।
किं बिन्दुमात्रमपि पीतं मदाय भवतीत्याशङ्क्य नेति प्रतिपाद्यते - आसिञ्चस्व आभिमुख्येन क्षारय जठरे उदरे यथा ते मदो भवति तथा प्रभूतं पिबेत्यर्थः । मध्वः मधुसदृशस्यास्य सोमस्य ऊर्मिं सङ्घातम् । 'जसादिषु वा वचनं छन्दसि' इति गुणाभावः ।
राजा विशेष्यते - प्रदिवः पुराणः नेदानीमेव । मदस्योत्पाद्यत्वे हेतुमाह - त्वं राजा सुतानां सोमार्नां, तव मदाय सोमा अभिषूयन्त इति भावः, अतिक्रान्तेष्वप्यहस्सु त्वमेव सोमानां राजेति । यद्वा - त्वमेव ह्यतिक्रान्तेष्वहस्सु सुतानां राजाऽभूः, तस्मादिदानीमपि पिबेति प्रार्थ्यसे । प्रगता दिवसा अस्येति प्रदिवः । छान्दसोकारस्समासान्तः, 'परादिश्छन्दसि बहुलम्' इत्युत्तरपदाद्युदात्तत्वम् । मरुत्वानित्यत्र पूर्ववत्सांहितायां रुत्वादि ॥
</details>


__________
<details><summary>मूलम् (संयुक्तम्)</summary>

उ॒प॒या॒मगृ॑हीतो॒ऽसीन्द्रा॑य त्वा म॒रुत्व॑त ए॒ष ते॒ योनि॒रिन्द्रा॑य त्वा म॒रुत्व॑ते ॥ [20]
</details>


<details><summary>भास्करोक्त-विनियोगः</summary>

2 पूर्ववद्ग्रहणं सादनं च ॥
</details>

<div class="js_include" url="/vedAH_yajuH/taittirIyam/saMhitA/yajuH/sarva-prastutiH/1/4_somAbhiShavAdi/17_pUrvo_marutvatIyagrahaH/upayAmagRhItaH.md"  newLevelForH1="5" includeTitle="false"> </div>  

इति चतुर्थे एकोनविंशोनुवाकः ॥  

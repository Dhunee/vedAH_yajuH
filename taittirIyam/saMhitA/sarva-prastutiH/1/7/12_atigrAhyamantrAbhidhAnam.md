+++
title = "१२ अतिग्राह्यमन्त्राभिधानम्"

+++
७ पङ्क्तिः
९ अनुष्टुप्
११ त्रिष्टुप्
सोमऋषिः

<details open><summary>विश्वास-प्रस्तुतिः</summary>

उ॒प॒या॒मगृ॑हीतोऽसि ।  
</details>

<details><summary>मूलम्</summary>

उ॒प॒या॒मगृ॑हीतोऽसि ।  
</details>

<details><summary>भट्टभास्करटीका</summary>

1पञ्चैन्द्रानतिग्राह्यान् ग्रहान्गृह्णाति - उपयामगृहीतोसीत्यादिभिः ॥ उपयामगृहीतोसीति व्याख्यातम् । 'इयं वा उपयामः' तयैव गृहीतोसीति ।  
</details>

<details open><summary>विश्वास-प्रस्तुतिः</summary>

नृ॒षद॑न्त्वा द्रु॒षद॑म्भुवन॒सद॒मिन्द्रा॑य॒ जुष्ट॑ङ्गृह्णामि ।  
</details>

<details><summary>मूलम्</summary>

नृ॒षद॑न्त्वा द्रु॒षद॑म्भुवन॒सद॒मिन्द्रा॑य॒ जुष्ट॑ङ्गृह्णामि ।  
</details>

<details><summary>भट्टभास्करटीका</summary>

हे ग्रह त्वा त्वां नृषदं नृषु प्रजासु सीदति स्थित्यर्थं तेषां नृषत् । एवमुत्तरत्र । सुषामादित्वात्षत्वम्, 'सन्दिरप्रतेः' इति वा सर्वविषयं द्रष्टव्यम् । द्रुषदं 'वनस्पतयो वै द्रु' । भुवनसदं भुवनं सर्वभूतजातम् । इन्द्राय जुष्टं प्रियं गृह्णामीति व्याख्यातप्रायम् ॥
</details>

<details open><summary>विश्वास-प्रस्तुतिः</summary>

ए॒ष ते॒ योनि॒रिन्द्रा॑य त्वा ।  
</details>

<details><summary>मूलम्</summary>

ए॒ष ते॒ योनि॒रिन्द्रा॑य त्वा ।  
</details>

<details><summary>भट्टभास्करटीका</summary>

2गृहीत्वा यथायतनं सादयति - एष ते योनिः कारणं इन्द्राय त्वा सादयामि । व्याख्यातमेव ॥
</details>

<details open><summary>विश्वास-प्रस्तुतिः</summary>

उपया॒मगृ॑हीतोऽसि ।  
अफ्सु॒षद॑न्त्वा घृत॒सद॑व्ँव्योम॒सद॒मिन्द्रा॑य॒ जुष्ट॑ङ्गृह्णामि ।  
ए॒ष ते॒ योनि॒रिन्द्रा॑य त्वा ।  
</details>

<details><summary>मूलम्</summary>

उपया॒मगृ॑हीतोऽसि ।  
अफ्सु॒षद॑न्त्वा घृत॒सद॑व्ँव्योम॒सद॒मिन्द्रा॑य॒ जुष्ट॑ङ्गृह्णामि ।  
ए॒ष ते॒ योनि॒रिन्द्रा॑य त्वा ।  
</details>

<details><summary>भट्टभास्करटीका</summary>

3-4द्वितीयम् - उपयामगृहीतोसीति ॥ त्वा त्वामप्सुषदम् । 'तत्पुरुषे कृतिबहुलम्' इत्यलुक् । अन्नादीनामुत्पादकतया तत्र सीदतीति । अग्नौ प्रास्ताहुतिस्सम्यक्' इत्यादि ।  
</details>

<details><summary>भट्टभास्करटीका</summary>

शेषं समानम् ॥
  - इन्द्राय जुष्टं प्रियं गृह्णामीति व्याख्यातप्रायम् ॥ गृहीत्वा यथायतनं सादयति एष ते योनिः कारणं इन्द्राय त्वा सादयामि इत्यर्थः ।  
</details>

<details open><summary>विश्वास-प्रस्तुतिः</summary>

उपया॒मगृ॑हीतोऽसि ।  

पृथिवि॒षद॑न्त्वा अन्तरिख्ष॒सद॑न्नाक॒सद॒मिन्द्रा॑य॒ जुष्ट॑ङ्गृह्णामि ।  

ए॒ष ते॒ योनि॒रिन्द्रा॑य त्वा  ॥
</details>

<details><summary>मूलम्</summary>

उपया॒मगृ॑हीतोऽसि ।  

पृथिवि॒षद॑न्त्वा अन्तरिख्ष॒सद॑न्नाक॒सद॒मिन्द्रा॑य॒ जुष्ट॑ङ्गृह्णामि ।  

ए॒ष ते॒ योनि॒रिन्द्रा॑य त्वा  ॥
</details>

<details><summary>भट्टभास्करटीका</summary>

5-6अथ तृतीयम् - उपयामगृहीतोसीति ॥ पृथिविषदम् । 'ङ्यापोस्संज्ञाच्छन्दसोः' इति ह्रस्वत्वम् । पूर्ववद्भूतिहेतुत्वेन पृथिव्यादिषु सदनम् । गतमन्यत् ।  


्- इन्द्राय जुष्टं प्रियं गृह्णामीति व्याख्यातप्रायम् ॥ गृहीत्वा यथायतनं सादयति एष ते योनिः कारणं इन्द्राय त्वा सादयामि । व्याख्यातमेव ॥ इत्यर्थः।  
</details>

<details open><summary>विश्वास-प्रस्तुतिः</summary>

ये ग्रहाः᳚ पञ्चज॒नीना॒ येषा᳚न्ति॒स्रᳶ प॑रम॒जाः ।  
</details>

<details><summary>मूलम्</summary>

ये ग्रहाः᳚ पञ्चज॒नीना॒ येषा᳚न्ति॒स्रᳶ प॑रम॒जाः ।  
</details>

<details><summary>भट्टभास्करटीका</summary>

7अथ चतुर्थम् - ये ग्रहा इति पञ्चपदया पङ्क्त्या ॥ ये ग्रहाः पञ्चजनीनाः पञ्चजनेभ्यो देवादिभ्यो वा हिताः । 'पञ्चजनादुपसङ्ख्यानम्' इति खः । सर्वेप्यतिग्राह्याः पञ्चजनीनाः येषां मध्ये तिस्रः परमजाः प्रकृतयः परमायां प्रकृत्यवस्थायां जाताः समाम्नाताः परमजाः आग्नेयैन्द्रसौर्याः ; प्रकृतिरूपेण विवक्षितत्वात् । ग्रहेष्वपि वर्तमानस्त्रिलिङ्गो भवति । 'तिसृभ्यो जसः' इत्युदात्तत्वम् ।  
</details>

<details open><summary>विश्वास-प्रस्तुतिः</summary>

दैव्य॒ᳵ कोशः॑ [45] समु॑ब्जितः ।  
</details>

<details><summary>मूलम्</summary>

दैव्य॒ᳵ कोशः॑ [45] समु॑ब्जितः ।  
</details>

<details><summary>भट्टभास्करटीका</summary>

किञ्च - येषां प्रभावेन दैव्यः दिवि भवः कोशः मेघः समुब्जितः अधोमुखः जलस्रावणायै आर्जवमासादितः वर्षाभिमुखः कृत इत्यर्थः । जलूकवद्रक्तस्रावणायै । उब्ज आर्जवे ।  
</details>

<details open><summary>विश्वास-प्रस्तुतिः</summary>

तेषा॒व्ँविशि॑प्रियाणा॒म्  इष॒मूर्ज॒ꣳ॒ सम॑ग्रभीम् ।  
</details>

<details><summary>मूलम्</summary>

तेषा॒व्ँविशि॑प्रियाणा॒म्  इष॒मूर्ज॒ꣳ॒ सम॑ग्रभीम् ।  
</details>

<details><summary>भट्टभास्करटीका</summary>

तेषां तेभ्यः । तादर्थ्यचतुर्थ्याष्षष्ठी । विशिप्रियाणां विविधहनुपर्यन्तानां इषमन्नमूर्जं रसं च समग्रभीं सङ्गृह्णामि । उपयामगृहीतोसीति गृह्णाति । छान्दसे लुङि 'अमो मश्' 'हृग्रहोर्भः' ॥
</details>

<details open><summary>विश्वास-प्रस्तुतिः</summary>

ए॒ष ते॒ योनि॒रिन्द्रा॑य त्वा  ॥
</details>

<details><summary>मूलम्</summary>

ए॒ष ते॒ योनि॒रिन्द्रा॑य त्वा  ॥
</details>

<details><summary>भट्टभास्करटीका</summary>

8एष ते इत्यादि ॥ गतम् ॥

  - गृहीत्वा यथायतनं सादयति एष ते योनिः कारणं इन्द्राय त्वा सादयामि । व्याख्यातमेव ॥
</details>

<details open><summary>विश्वास-प्रस्तुतिः</summary>

अ॒पाꣳ रस॒मुद्व॑यस॒ꣳ॒ सूर्य॑रश्मिꣳ स॒माभृ॑तम् ।  
अ॒पाꣳ रस॑स्य॒ यो रस॒स्तव्ँवो॑ गृह्णाम्युत्त॒मम् ॥  
</details>

<details><summary>मूलम्</summary>

अ॒पाꣳ रस॒मुद्व॑यस॒ꣳ॒ सूर्य॑रश्मिꣳ स॒माभृ॑तम् ।  
अ॒पाꣳ रस॑स्य॒ यो रस॒स्तव्ँवो॑ गृह्णाम्युत्त॒मम् ॥  
</details>

<details><summary>भट्टभास्करटीका</summary>

9-10अथ पञ्चमम् - अपां रसमित्यनुष्टुप् ॥ अपां रसं सारं उद्वयसं उद्भूतान्नं उद्भूतजीवनं वा । सूर्यरश्मिं पावकरश्मिम् । यद्वा - सूर्यो रश्मिस्थानीयो यस्य । यद्वा - तृतीयबहुवचनस्य स्थाने व्यत्ययेन द्वितीयैकवचनम् । सूर्यरश्मिभिस्समाभृतं सम्यक्समन्ताच्च घृतं सम्यगाहृतं वा । 'हृग्रहोर्भः' ।   
किञ्च – तस्यापां रसस्य यो रसः अन्नं तदुत्तमं तस्मादुत्तमाय प्रशस्ताय जलरसायान्नाय च वो युष्मान्गृह्णामीति ।   
उपयामगृहीतोसीति गृह्णाति । क्रियाविशेषणं वा, उत्तमं गृह्णामीति । तादर्थ्यात्ताच्छब्द्यम् । उत्तमशब्द उञ्छादिः । 'ऊडिदम्' इत्यद्भ्यष्षष्ठ्या उदात्तत्वम् ।  
</details>

<details open><summary>विश्वास-प्रस्तुतिः</summary>

ए॒ष ते॒ योनि॒रिन्द्रा॑य त्वा  ॥
</details>

<details><summary>मूलम्</summary>

ए॒ष ते॒ योनि॒रिन्द्रा॑य त्वा  ॥
</details>

<details><summary>भट्टभास्करटीका</summary>

गतमन्यत् ॥

  - गृहीत्वा यथायतनं सादयति एष ते योनिः कारणं इन्द्राय त्वा सादयामि । व्याख्यातमेव ॥
</details>

<details open><summary>विश्वास-प्रस्तुतिः</summary>

अ॒या वि॒ष्ठा ज॒नय॒न्कर्व॑राणि॒ स हि घृणि॑रु॒रुर्वरा॑य गा॒तुः ।  
स प्रत्युदै᳚द्ध॒रुणो॒ मध्वो॒ अग्र॒ꣵ॒ स्वाया॒य्ँयत्त॒नुवा᳚न्त॒नूमैर॑यत ।  
</details>

<details><summary>मूलम्</summary>

अ॒या वि॒ष्ठा ज॒नय॒न्कर्व॑राणि॒ स हि घृणि॑रु॒रुर्वरा॑य गा॒तुः ।  
स प्रत्युदै᳚द्ध॒रुणो॒ मध्वो॒ अग्र॒ꣵ॒ स्वाया॒य्ँयत्त॒नुवा᳚न्त॒नूमैर॑यत ।  
</details>

<details><summary>भट्टभास्करटीका</summary>

11-12सुराग्रहान् गृह्णाति - अया विष्ठा इति त्रिष्टुभा यजुरन्तया ॥ अया अनेन ग्रहणेन । इदमस्तृतीयाया याजादेशः 'हलि लोपः' । यद्वा - अया अस्मिन् जगति विष्ठाः । सप्तम्या याजादेशः । विष्ठाः विविधं तीष्ठन्तीति । 'क्विप्च' इति क्विप् । सर्वात्मतया स्थित इत्यर्थः । जनयन्नुत्पादयन् कर्वराणि कर्माणि कार्यजातानि वा य एवं करोति प्रजापतिः स हि घृणिः दीप्यमानः । घृणि दीप्तौ 'इन् सर्वधातुभ्यः' इतीन् । हेतौ हिः । घृणिमान्वा घृणिः, मत्वर्थीयो लुप्यते । उरुर्महान् वराय वरिष्ठाय फलाय गातुर्मार्गः प्राप्तेः पुरुषार्थप्राप्तिरित्यर्थः । तादर्थ्ये चतुर्थी । स तादृशः प्रत्युदैत् प्रत्युद्गच्छतु । छान्दसो लुङ् । किम् ? मध्वः उदकस्य अग्रं सारम् । नुमभावच्छान्दसः, 'जसादिषु वा वचनं प्राङ्णौ चङ्युपधायाः' इति गुणाभावः । धरुणो धारयिता स तादृशः मदुनोग्रं प्राप्नोतु । यद्यस्मात्स्वायामात्मीयायां तनुवां शरीरभूतेस्मिन् ग्रहे तनुं स्वशरीरमैरयत प्रेरयति ; तस्मादेतद्ग्रहात्मा अस्मदभिमतं साधयत्विति ।  
</details>

<details open><summary>विश्वास-प्रस्तुतिः</summary>

उ॒प॒या॒मगृ॑हीतोऽसि ।  

प्र॒जाप॑तये त्वा॒ जुष्ट॑ङ्गृह्णामि ।
ए॒ष ते॒ योनि॑ᳶ प्र॒जाप॑तये त्वा ॥ [46]
</details>

<details><summary>मूलम्</summary>

उ॒प॒या॒मगृ॑हीतोऽसि ।  

प्र॒जाप॑तये त्वा॒ जुष्ट॑ङ्गृह्णामि ।
ए॒ष ते॒ योनि॑ᳶ प्र॒जाप॑तये त्वा ॥ [46]
</details>

<details><summary>भट्टभास्करटीका</summary>

उपयामगृहीतोसीत्यादि गतम् ।  

  - प्रजापतये जुष्टं प्रियं गृह्णामि  । गृहीत्वा यथायतनं सादयति एष ते योनिः कारणं प्रजापतये सादयामि

प्रजापतिशब्दे 'पत्यावैश्वर्ये' इति पूर्वपदप्रकृतिस्वरत्वम् । वाजपेयमन्त्रास्समाप्ताः ॥
</details>

<details open><summary>विश्वास-प्रस्तुतिः</summary>

इसि सप्तमे द्वादशोनुवाकः ॥  
</details>

<details><summary>मूलम्</summary>

इसि सप्तमे द्वादशोनुवाकः ॥  
</details>

+++
title = "०८ ( वाजपेयोपयुक्त) रथारोहण-रथधावनमन्त्राभिधानम्"

+++
४ गायत्री
९-१० त्रिष्टुप्
११ द्विपदा विराट् गायत्री
१२ आस्तारपङ्क्तिः
१३ विराट्
१४-१५ जगती
१६ त्रिष्टुप्
प्रजापतिर्ऋषिः

<details open><summary>विश्वास-प्रस्तुतिः</summary>

दे॒वस्या॒हꣳ स॑वि॒तुᳶ प्र॑स॒वे बृह॒स्पति॑ना वाज॒जिता॒ वाज॑ञ्जेषम् ।  
</details>

<details><summary>मूलम्</summary>

दे॒वस्या॒हꣳ स॑वि॒तुᳶ प्र॑स॒वे बृह॒स्पति॑ना वाज॒जिता॒ वाज॑ञ्जेषम् ।  
</details>

<details><summary>भट्टभास्करटीका</summary>

1रथमातिष्ठति तमनुमन्त्रयते - देवस्येति यजुषा ॥ सवितुः सर्वस्य प्रेरयितुः देवस्याहं प्रसवे अनुज्ञायां अनुज्ञां लब्ध्वैव न स्वातन्त्र्येण बृहस्पतिना ब्रह्मणा साधनभूतेन वाजजिता अन्नं जितवता वशीकृतसर्वान्नेन ; अतस्तेनाहं वाजमन्नं जेषं जयेयम् । लेटि 'सिब्बहुलं लेटि' इति सिप्, मिपोडागमः, इतश्च लोपः । बृहस्पतिशब्दे 'तद्बृहतोः' इति सुट्, वनस्पत्यादित्वात्पूर्वोत्तरपदयोर्युगपत्प्रकृतिस्वरत्वम् ॥
</details>

<details open><summary>विश्वास-प्रस्तुतिः</summary>

दे॒वस्या॒हꣳ स॑वि॒तुᳶ प्र॑स॒वे बृह॒स्पति॑ना वाज॒जिता॒ वर्षि॑ष्ठ॒न्नाकꣳ॑ रुहेयम् ।  
</details>

<details><summary>मूलम्</summary>

दे॒वस्या॒हꣳ स॑वि॒तुᳶ प्र॑स॒वे बृह॒स्पति॑ना वाज॒जिता॒ वर्षि॑ष्ठ॒न्नाकꣳ॑ रुहेयम् ।  
</details>

<details><summary>भट्टभास्करटीका</summary>

2चात्वाले रथचक्रं निमितं ब्रह्माधिरोहति तमभिमन्त्रयते - देवस्येति ॥ गतम् । वर्षिष्ठं वृद्धतमं नाकं स्वर्गं स्वर्गस्थनीयं चक्रं रुहेयमारोहामि नाकमेव वानेन निमित्तेनारुहेयम् । 'लिङ्याशिष्यङ्' ॥
</details>



<details><summary>मूलम् (संयुक्तम्)</summary>

इन्द्रा॑य॒ वाच॑व्ँवद॒तेन्द्र॒व्ँवाज॑ञ्जापय॒तेन्द्रो॒ वाज॑मजयित् । 
</details>

<details open><summary>विश्वास-प्रस्तुतिः</summary>

इन्द्रा॑य॒ वाच॑व्ँवद॒त ।   
इन्द्र॒व्ँवाज॑ञ्जापयत ।   
इन्द्रो॒ वाज॑मजयित् ।  
</details>

<details><summary>मूलम्</summary>

इन्द्रा॑य॒ वाच॑व्ँवद॒त ।   
इन्द्र॒व्ँवाज॑ञ्जापयत ।   
इन्द्रो॒ वाज॑मजयित् ।  
</details>

<details><summary>भट्टभास्करटीका</summary>

3दुन्दुभिं संह्रादयति - इन्द्रायेति ॥ इन्द्रायेन्द्रार्थं सर्वे वाचं वदत तस्य स्वामित्वात् यथेन्द्रो जयति तथा शब्दयत । यजमान एव वा ऐश्वर्ययोगादिन्द्रः ; तस्य शोभनां वाचं वदत । इन्द्रं वाजं जापयत । 'क्रीङ्जीनां णौ' इत्यात्वम्, 'अर्तिह्री' इत्यादिना पुक् । इन्द्रश्च वाजमन्नमजयित् अजयत् । जयतेश्छान्दसे लङि वर्णयत्ययेन शप इकारः । शपो वा लुकि तिप इडागमः ॥
</details>

<details open><summary>विश्वास-प्रस्तुतिः</summary>

अश्वा॑जनि वाजिनि॒ वाजे॑षु वाजिनीव॒ति ।  
अश्वा᳚न्थ्स॒मथ्सु॑ वाजय  ॥
</details>

<details><summary>मूलम्</summary>

अश्वा॑जनि वाजिनि॒ वाजे॑षु वाजिनीव॒ति ।  
अश्वा᳚न्थ्स॒मथ्सु॑ वाजय  ॥
</details>

<details><summary>भट्टभास्करटीका</summary>

4अश्वाजनीं प्रयच्छति - अश्वाजनीति गायत्र्या ॥ याऽश्वानाजयति गमयति साश्वाजनी कशोच्यते । वाजिनी अन्नवीती यज्ञसाधनद्वारेण । यद्वा - वेगवती ; अश्वानां वेगहेतुत्वात् । वाजेषु अन्नेषु साध्येषु वाजिनीवती वेगवत्या गत्या तद्वती । यद्वा - वेगवत्याश्वपङ्क्त्या तद्वती । सा त्वमश्वान् समत्सु सङ्ग्रामेषु वाजय गमय । सह माद्यन्त्यास्विति समदः ॥
</details>

<details open><summary>विश्वास-प्रस्तुतिः</summary>

अर्वा॑सि ।  
</details>

<details><summary>मूलम्</summary>

अर्वा॑सि ।  
</details>

<details><summary>भट्टभास्करटीका</summary>

5-7तयाश्वान् समवक्षिणोति - अर्वासीति ॥ अर्वा अरणकुशलः । 'अन्येभ्योपि दृश्यन्ते' इति वनिप् । तादृशोसीति दक्षिणम् ।  
</details>

<details open><summary>विश्वास-प्रस्तुतिः</summary>

सप्ति॑रसि ।  
</details>

<details><summary>मूलम्</summary>

सप्ति॑रसि ।  
</details>

<details><summary>भट्टभास्करटीका</summary>

सप्तिः । षप समवाये । सङ्ग्रामेषु सहसा समवैति । तादृशोसीति मध्यमम् ।  
</details>

<details open><summary>विश्वास-प्रस्तुतिः</summary>

वा॒ज्य॑सि ।  
</details>

<details><summary>मूलम्</summary>

वा॒ज्य॑सि ।  
</details>

<details><summary>भट्टभास्करटीका</summary>

वाजी वेगवान् अन्नवान्वा । तादृशोसीत्युत्तरम् । उक्तमुदात्तयणः परस्यानुदात्तस्य स्वरितत्वम् । अग्निर्वा अर्वा । वायुस्सप्तिः । आदित्यो वजी ।' इत्यादि ब्राह्मणम् ॥
</details>

<details open><summary>विश्वास-प्रस्तुतिः</summary>

वाजि॑नो॒ वाज॑न्धावत ।  
</details>

<details><summary>मूलम्</summary>

वाजि॑नो॒ वाज॑न्धावत ।  
</details>

<details><summary>भट्टभास्करटीका</summary>

8-9अश्वानाजिशिरोभ्यावर्तयति - वाजिन इति द्वाभ्याम् । तत्राद्या द्विपदा गायत्री ॥ हे वाजिनः अश्वा वाजमन्नं प्रति धावत वाजं साधयितुं शीघ्रं गच्छत । सर्तेर्वेगितायां गतौ धावादेशः ।  
</details>

<details open><summary>विश्वास-प्रस्तुतिः</summary>

म॒रुता᳚म्प्रस॒वे ज॑यत ।  
</details>

<details><summary>मूलम्</summary>

म॒रुता᳚म्प्रस॒वे ज॑यत ।  
</details>

<details><summary>भट्टभास्करटीका</summary>

मरुतां प्रसवेऽनुज्ञायां जयतान्नम् । ते हि युष्मानाज्ञापयन्ति ; यूयं चास्माकं जयत ।  
</details>

<details open><summary>विश्वास-प्रस्तुतिः</summary>

वि योज॑ना मिमीध्वम् ।  
</details>

<details><summary>मूलम्</summary>

वि योज॑ना मिमीध्वम् ।  
</details>

<details><summary>भट्टभास्करटीका</summary>

कथं धावतीति चेत् - वियोजनेति । इयं त्रिपदोपमा प्रतिष्ठा वा ; 'षट्कसप्तकाष्टकैर्विवर्धमाना । विपरीता प्रतिष्ठा' इति । ककुद्मती वा, 'एतस्मिन् पञ्चमे सर्वं छन्दः शङ्कुमती । षट्के ककुद्मती' । योजना योजनानि विमिमीध्वं बहून्यपि योजनानि मिमीध्वम् । गमनशैघ्र्येण विमितानि परिमितानि अल्पानीव कुरुध्वम् । माङ् माने ।  
</details>

<details open><summary>विश्वास-प्रस्तुतिः</summary>

अध्व॑नस्स्कभ्नीत [34] ।  
</details>

<details><summary>मूलम्</summary>

अध्व॑नस्स्कभ्नीत [34] ।  
</details>

<details><summary>भट्टभास्करटीका</summary>

किञ्च - अध्वनो मार्गान् स्कभ्नीत स्तम्भयत शीघ्रया गत्या हितानि कुरुत ।  
</details>

<details open><summary>विश्वास-प्रस्तुतिः</summary>

काष्ठा᳚ङ्गच्छत ।  
</details>

<details><summary>मूलम्</summary>

काष्ठा᳚ङ्गच्छत ।  
</details>

<details><summary>भट्टभास्करटीका</summary>

काष्ठामध्वसमाप्तिं आजिशिरो गच्छत । गन्तव्यमध्वानं शीघ्रं लङ्घयतेति यावत् ॥
</details>

<details open><summary>विश्वास-प्रस्तुतिः</summary>

वाजे॑वाजेऽवत वाजिनो नो॒ धने॑षु विप्रा अमृता ऋतज्ञाः  ॥   
अ॒स्य मध्व॑ᳶ पिबत मा॒दय॑ध्वन्तृ॒प्ता या॑त प॒थिभि॑र्देव॒यानैः᳚  ॥
</details>

<details><summary>मूलम्</summary>

वाजे॑वाजेऽवत वाजिनो नो॒ धने॑षु विप्रा अमृता ऋतज्ञाः  ॥   
अ॒स्य मध्व॑ᳶ पिबत मा॒दय॑ध्वन्तृ॒प्ता या॑त प॒थिभि॑र्देव॒यानैः᳚  ॥
</details>

<details><summary>भट्टभास्करटीका</summary>

10अश्वान् धावतोनुमन्त्रयते - वाजेवाज इत्यादिभिश्चतसृभिः । आद्या त्रिष्टुप् । 'वाजिनो नः' इति प्रथमपादान्तः ॥ वाजेवाजे अन्नेऽन्ने साध्ये वाजिनः अश्वाः अस्मानवत रक्षत तल्लम्भयित्वा ।  

किञ्च - धनेषु अवतेति वनानि चास्मान् लम्भयत । हे विप्रा मेधाविनः यथा तद्रागिणः अमृताः अमरणाः ऋतज्ञाः सत्यज्ञास्सत्यवन्तः अस्य मध्वः मधुसदृशस्य घृतस्य पिबत । पूर्ववत्कर्मणि षष्ठी । नुमभावश्छान्दसः । पीत्वा च मादयध्वं तृप्यत । मद तृप्तियोगे, चुरादिरनुदात्तेत् । तृप्ताश्च यात गच्छत । पथिभिर्मार्गैर्देवयानैः देवा यैर्गच्छन्ति, तैर्मनोहरैः । कृदुत्तरपदप्रकृतिस्वरत्वम् । 'लिति' इति प्रत्ययात्पूर्वस्योदात्तत्वम् ॥
</details>

<details open><summary>विश्वास-प्रस्तुतिः</summary>

ते नो॒ अर्व॑न्तो हवन॒श्रुतो॒ हव॒व्ँविश्वे॑ शृण्वन्तु वा॒जिनः॑  ॥
</details>

<details><summary>मूलम्</summary>

ते नो॒ अर्व॑न्तो हवन॒श्रुतो॒ हव॒व्ँविश्वे॑ शृण्वन्तु वा॒जिनः॑  ॥
</details>

<details><summary>भट्टभास्करटीका</summary>

11 ते नो अर्वन्त इति द्विपदा विराट् । 'विराड्जागतगायत्राभ्याम्' इति ॥ हे अर्वन्तः अरणकुशलाः । अर्तेः 'अन्येभ्योपि दृश्यन्ते' इति वनिप् । 'अर्वणस्त्रसावनयः' । हवनश्रुतः आह्वानस्य श्रोतारः ते वाजिनोश्वाः अस्माकं हवं आह्वानं शृण्वन्तु विश्वे सर्वेपि । 'भावेनुपसर्गस्य' इति अप्, सम्प्रसारणं च ॥
</details>

<details open><summary>विश्वास-प्रस्तुतिः</summary>

मि॒तद्र॑वस्सहस्र॒सा मे॒धसा॑ता सनि॒ष्यवः॑ ।  
म॒हो ये रत्नꣳ॑ समि॒थेषु॑ जभ्रि॒रे ॥  
</details>

<details><summary>मूलम्</summary>

मि॒तद्र॑वस्सहस्र॒सा मे॒धसा॑ता सनि॒ष्यवः॑ ।  
म॒हो ये रत्नꣳ॑ समि॒थेषु॑ जभ्रि॒रे ॥  
</details>

<details><summary>भट्टभास्करटीका</summary>

12मितद्रव इति परोष्णिक् अस्तारपङ्क्तिर्वा, 'परौ चेद्द्वादशाक्षरावास्तारपङ्क्तिः' इति ॥ मितमल्पमिव महान्तमपि पन्थानं द्रवन्ति गच्छन्तीति मितद्रवः । यद्वा - मितं शीघ्रं गच्छन्तीति मितद्रवः । 'मितद्व्रादिभ्य उपसङ्ख्यानम्' इति डुप्रत्ययः, दासीभारादिर्द्रष्टव्यः । मितं द्रवणं येषामिति वा बहुव्रीहिः । सहस्रसाः सहस्रस्य महतो धनराशेः सनितारः । पूर्ववद्विच्प्रत्यय अकारश्च । मेधसाता मेधस्य सननं सम्भजनं मेधसातिः यज्ञप्राप्तिः । तस्मिन्निमित्ते यतमानाः । 'जनसनखनां सञ्झलोः' इत्यात्वम्, 'सुपां सुलुक्' इति सप्तम्या डादेशः, दासीभारादिः । सनिष्यवः सनिस्सननीयं धनं वा संविभजनम् । सनेरिसिप्रत्ययः, तदन्तात् 'सुप आत्मनः' इति क्यच् । इप्रत्ययान्ताद्वा क्यचि छान्दसस्सुडागमः ।   
किञ्च - ये वाजिनस्समिधेषु सङ्ग्रामेषु । 'समीणः' इति ढक्प्रत्ययः । महः महतः महाबलस्य शत्रोः रत्नं धनं जभ्रिरे हरन्ति । छान्दसो लिट् । 'हृग्रहोर्भः' इति भत्वम् ॥
</details>

<details open><summary>विश्वास-प्रस्तुतिः</summary>

शन्नो॑ भवन्तु वा॒जिनो॒ हवे॑षु  
दे॒वता॑ता मि॒तद्र॑वस्स्व॒र्काः ।  
ज॒म्भय॒न्तोऽहि॒व्ँवृक॒ꣳ॒ ..  
रख्षाꣳ॑सि॒ सने᳚म्य॒स्मद्यु॑यवन्न् [35] अमी॑वाः  ॥
</details>

<details><summary>मूलम्</summary>

शन्नो॑ भवन्तु वा॒जिनो॒ हवे॑षु  
दे॒वता॑ता मि॒तद्र॑वस्स्व॒र्काः ।  
ज॒म्भय॒न्तोऽहि॒व्ँवृक॒ꣳ॒ ..  
रख्षाꣳ॑सि॒ सने᳚म्य॒स्मद्यु॑यवन्न् [35] अमी॑वाः  ॥
</details>

<details><summary>भट्टभास्करटीका</summary>

13शं नो भवन्त्विति त्रिष्टुप् । अस्तारपङ्क्तिपक्षे देवतातेत्यादिः त्रिपदा त्रिष्टुप् ॥ नोस्माकं शं भवन्तु सुखहेतवो भवन्तु हवेषु आह्वानेषु । पूर्ववदप् । वाजिनोश्वाः देवताता देवास्तायन्ते विस्तार्यन्ते पृथक्पृथगाराध्यन्तेस्मिन्निति देवतातिर्यज्ञः । परमप्यनुनासिकलोपं बाधित्वा व्यत्ययेन 'अनुनासिकस्य क्विझलोः' इति पूर्वपदस्य दीर्घत्वम्, तत्रानुनासिकलोपः, पूर्ववत्सप्तम्या डादेशः । दासीभारादिः । मितद्रवः व्याख्यातम् । स्वर्काः शोभनगमनाः शोभनस्तुतयो वा । 'नञ्सूभ्याम्' इति स्वरः । जम्भयन्तः भञ्जयन्तः अहिमागत्य हन्तारं वृकं हिंसकं चोरादिकं रक्षांसि च । यद्वा - अहिमागत्य हन्तारं वृकमपहर्तारम् । कुक वृक आदाने, इगुपधात्कः । रक्षांसि धर्मविघ्नकारीणि । सनेमि क्षिप्रमित्येके, पुराणमित्यन्ये । अस्मदस्मत्तः युयवन् यावयन्तु पृथक्कुर्वन्तु ।  
किञ्च - अमीवाः रोगांश्च युयवन्नित्येव । आगत्य हिंसन्तीत्यमीवाः । मीयतेराङ्पूर्वाद्वप्रत्ययः, उपसर्गस्य च ह्रस्वत्वं निपात्यते । यौतेर्लेटि शपश्लुः, 'छन्दस्युभयथा' इत्यार्धधातुकत्वात् ङित्त्वाभावे गुणः ॥
</details>

<details open><summary>विश्वास-प्रस्तुतिः</summary>

ए॒ष स्य वा॒जी ख्षि॑प॒णिन्तु॑रण्यति   
ग्री॒वाया᳚म्ब॒द्धो अ॑पिक॒ख्ष आ॒सनि॑ ।  
क्रतु॑न्दधि॒क्रा अनु॑ स॒न्तवी᳚त्वत्..   
प॒थामङ्का॒ꣳ॒स्यन्वा॒पनी॑फणत्  ॥
</details>

<details><summary>मूलम्</summary>

ए॒ष स्य वा॒जी ख्षि॑प॒णिन्तु॑रण्यति   
ग्री॒वाया᳚म्ब॒द्धो अ॑पिक॒ख्ष आ॒सनि॑ ।  
क्रतु॑न्दधि॒क्रा अनु॑ स॒न्तवी᳚त्वत्..   
प॒थामङ्का॒ꣳ॒स्यन्वा॒पनी॑फणत्  ॥
</details>

<details><summary>भट्टभास्करटीका</summary>

14प्रत्याधावतोनुमन्त्रयते - एष स्य इति जगती ॥ स्योश्वः सामान्येनोच्यते । एष स्यः स एषः वाजी अश्वः । 'स्यश्छन्दसि बहुलम्' इति सुलोपः । क्षिपणिं कशां क्षिप्यतेनयेत्यनिः । तुरण्यति त्वरयन्नतीव शीघ्रं प्रस्थापयति । तुरण त्वरायाम्, कण्ड्वादिरन्तर्भावितण्यर्थः । विभक्तिव्यत्ययो वा । क्षिपण्या क्षिपणिप्रहारेण त्वरयते तूर्णं गच्छति । ग्रीवायां बद्धः उरोवङ्घ्रेण अपिकक्षे कक्षेपि कक्ष्यया बद्ध इत्येव । 'सुप्सुपा' इति समासः । यद्वा - कक्ष्यायामपीतः अपिकक्षः अवयवविशेषः यत्र कक्ष्यया बद्ध्यते । निरुदकादित्वादुत्तरपदान्तोदात्तत्वम् । आसनि आस्ये च बद्धः खलीनेन । 'पद्दन्' इत्यादिना आसन्नादेशः । एवमेसु स्थानेषु बद्धोप्येवं शीघ्रो भवतीति अन्यो ह्येषामेकत्रापि बद्धश्चलितुमपि न शक्नोतीति भावः ।    
पुनश्च विशेष्यते - क्रतुं सादिनः प्रज्ञामभिप्रायं कर्म वात्मीयं यन्महाश्वानामुचितं भवति ; तत् अनुसन्तवीत्वत् अनुसंवर्धमानः अनुविदधान इति यावत् । अनुक्रमेण वा संवर्धयन् । तु इति वृद्धिकर्मा, ततो यङ्लुकि 'गुणो यङ्लुकोः' इति गुणे कृते अभ्यासस्येडागमः, शतरि 'अभ्यस्तानामादिः' इत्याद्युदात्तत्वम्, कृदुत्तरपदप्रकृतिस्वरत्वम् । दधिक्राः धारकान् पर्वतादीन् क्रामन् दूरस्थानपि सहसावक्रामन्निति यावत् । (पर्वतादीन् माक्षि वा । 'जनसन' इत्यादिना विट्, 'विड्वनोरनुनासिकस्यात्' इत्यात्वम् ।  

 पुनश्च विशेष्यते - पथां मार्गाणां अङ्कांसि लक्ष्मस्थानीयानि कुटिलानि निम्नोन्नतत्वादीनि वा । अकि लक्षणे, असुन् । अन्वापनीफणत् अनुक्रमेण ऋजुत्वं समत्वं च पथामापादयन् । दाधर्त्यादौ निपात्यते, पूर्ववत्स्वरः । एवं कुर्वन् तुरण्यति ॥
</details>

<details open><summary>विश्वास-प्रस्तुतिः</summary>

उ॒त स्मा᳚स्य॒ द्रव॑तस्तुरण्य॒तᳶ प॒र्णन्न वेरनु॑ वाति प्रग॒र्धिनः॑ ।  
श्ये॒नस्ये॑व॒ ध्रज॑तो अङ्क॒सम्परि॑ दधि॒क्राव्ण्ण॑स्स॒होर्जा तरि॑त्रतः  ॥
</details>

<details><summary>मूलम्</summary>

उ॒त स्मा᳚स्य॒ द्रव॑तस्तुरण्य॒तᳶ प॒र्णन्न वेरनु॑ वाति प्रग॒र्धिनः॑ ।  
श्ये॒नस्ये॑व॒ ध्रज॑तो अङ्क॒सम्परि॑ दधि॒क्राव्ण्ण॑स्स॒होर्जा तरि॑त्रतः  ॥
</details>

<details><summary>भट्टभास्करटीका</summary>

15उत स्मेत्यादि ॥ स्मेति पादपूरणे । अपि चास्य द्रवतः गच्छतः तुरण्यतः त्वरमाणस्य । 'शतुरनुमः' इति षष्ठ्या उदात्तत्वम् । अस्येत्यन्वादेशानुदात्तत्वम् । प्रगर्धिनः गन्तव्याक्रमणाभिकाङ्क्षिणः अस्याश्वस्याङ्कसं देहासक्तं चामरादिकं वस्त्रादिकं चास्य लक्षणभूतं तत्सर्वं परितः सर्वस्मिन्नपि देहे विद्यमानं अनुवाति गच्छति । अङ्कतेरौणादिकोसिच्प्रत्ययः । कस्येव किमिव चेत्यत्राह - श्येनस्येव वेः पक्षिणः ध्राजतो गच्छतः । ध्रज गतौ । पर्णं न पत्रमिव पत्रार्थं प्रगर्धिनः आमिषार्थिनः । अनेकेवशब्दाद्वाक्यार्थोपमा भवतीति द्वयोरुपमार्थीययोरुपादानम् । अश्वो विश्ष्यते - दधिक्राव्णः व्याख्यातः । ऊर्जा बलेन सह तरित्रतः भृशं तरतः । यद्वा - ऊर्जा अन्नेन आमिषादिना सह तरतः श्येनस्येव । वेगवत्त्वातिशयप्रदर्शनार्थं चेदम् । तरतेर्यङ्लुगन्तस्य तत्रैव निपात्यते, 'शतुरनुमः' इत्येतद्बाधित्वा परत्वात् 'अभ्यस्तानामादिः' इत्याद्युदात्तत्वं भवति । 'सावेकाचः' इत्यूर्जस्तृतीयाया उदात्तत्वम् ॥
</details>

<details open><summary>विश्वास-प्रस्तुतिः</summary>

आ मा॒ वाज॑स्य प्रस॒वो ज॑गम्या॒दा द्यावा॑पृथि॒वी वि॒श्वश॑म्भू ।  
आ मा॑ गन्ताम्पि॒तरा᳚ [36] मा॒तरा॒ चाऽऽमा॒ सोमो॑ अमृत॒त्वाय॑ गम्यात्  ॥  
</details>

<details><summary>मूलम्</summary>

आ मा॒ वाज॑स्य प्रस॒वो ज॑गम्या॒दा द्यावा॑पृथि॒वी वि॒श्वश॑म्भू ।  
आ मा॑ गन्ताम्पि॒तरा᳚ [36] मा॒तरा॒ चाऽऽमा॒ सोमो॑ अमृत॒त्वाय॑ गम्यात्  ॥  
</details>

<details><summary>भट्टभास्करटीका</summary>

16रथविमोचनीयं जुहोति - आ मा वाजस्येति त्रिष्टुभा ॥ वाजस्यान्नस्य प्रसवः प्रसूतिः उत्पत्तिः मा मां आजगम्यात् आगच्छेत् । लिङि शपश्श्लुः । अन्नं ममोत्पद्यतामित्यर्थः । किङ्च - द्यावापृथिवी द्यावापृथिव्यौ च मामागच्छेताम् । विश्वशम्भू विश्वस्य शं सुखं भावयन्त्यौ । मितद्व्रादित्वाड्डुप्रत्ययः । क्विपि वा द्विवचनस्य पूर्वसवर्णदीर्घत्वम् ।  

किञ्च - पितरा मातरा च पिता माता च मामागच्छेताम् । लेटि शपो लुक्, 'पितरा मातरा च छन्दसि' इति निपात्यते । यद्वा - उभयत्रापि 'सुपां सुलुक्', इति सोराकारः ।   
किञ्च - सोमश्च मामृतत्वाय अमरणत्वाय गम्यादागच्छेत् । लिङि शपो लुक् । आशिषि लिङ्वा ॥
</details>

<details open><summary>विश्वास-प्रस्तुतिः</summary>

वाजि॑नो वाजजितो॒ वाजꣳ॑ सरि॒ष्यन्तो॒ वाज॑ञ्जे॒ष्यन्तो॒ बृह॒स्पते᳚र्भा॒गमव॑ जिघ्रत ।  
</details>

<details><summary>मूलम्</summary>

वाजि॑नो वाजजितो॒ वाजꣳ॑ सरि॒ष्यन्तो॒ वाज॑ञ्जे॒ष्यन्तो॒ बृह॒स्पते᳚र्भा॒गमव॑ जिघ्रत ।  
</details>

<details><summary>भट्टभास्करटीका</summary>

17रथयुजोश्वान्नैवारं चरुमवघ्रापयति - वाजिन इति यजुषा ॥ हे वाजिनः अश्वाः वाजजितः वाजमन्नं जेतुमुद्यताः । 'विभाषितं विशेषवचने बहुवचनम्' इति पूर्वस्याविद्यमानवत्त्वाभावः । वाजं वाजहेतुमाजिं सरिष्यन्तस्सर्तुकामाः सृत्वा च वाजमाजिं जेष्यन्तो जेतुकामाः । उभयत्रापि हेतौ शता । सरणार्थं जयार्थं चेत्यर्थः । बृहस्पतेः बार्हस्पत्यस्य चरोर्नैवारस्य भागमवजिघ्रत । बृहस्पतिशब्दे सुट्स्वरावुक्तौ । 'कर्षात्वतः' इति भागशब्दोन्तोदात्तः ॥
</details>

<details open><summary>विश्वास-प्रस्तुतिः</summary>

वाजि॑नो वाजजितो॒ वाजꣳ॑ ससृ॒वाꣳसो॒ वाज॑ञ्जिगि॒वाꣳसो॒ बृह॒स्पते᳚र्भा॒गे नि मृ॑ढ्वम् ।  
</details>

<details><summary>मूलम्</summary>

वाजि॑नो वाजजितो॒ वाजꣳ॑ ससृ॒वाꣳसो॒ वाज॑ञ्जिगि॒वाꣳसो॒ बृह॒स्पते᳚र्भा॒गे नि मृ॑ढ्वम् ।  
</details>

<details><summary>भट्टभास्करटीका</summary>

18आगतवतोवघ्रापयति ॥ हे वाजिनः वाजजितः वाजं ससृवां सः सृतवन्तः वाजं जिगिवांसः जितवन्तः । 'अभ्यासाच्च' इति कुत्वम् । बृहस्पतेर्भागे निमृढ्वं निमार्जयध्वं शुद्धा भवत । मृजूष् शौचालङ्कारयोः, चुरादिराधृषीयः अनुदात्तेत् अकर्मकः, 'बहुलं छन्दसि' इति शपो लुक् । मार्ष्टेर्वा व्यत्ययेनात्मनेपदम् । आत्मानं शोधयतेति ॥
</details>

<details open><summary>विश्वास-प्रस्तुतिः</summary>

इ॒यव्ँव॒स्सा स॒त्या  स॒न्धाऽभू᳚त्।  
</details>

<details><summary>मूलम्</summary>

इ॒यव्ँव॒स्सा स॒त्या  स॒न्धाऽभू᳚त्।  
</details>

<details><summary>भट्टभास्करटीका</summary>

19दुन्दुभीन्विमुच्यमानाननुमन्त्रयते - इयं व इति यजुषा ॥ हे दुन्दुभयः इयं वो युष्माकं सा सन्धा सन्धानं सत्या अमोघफलाभूत् ।  
</details>

<details open><summary>विश्वास-प्रस्तुतिः</summary>

यामिन्द्रे॑ण स॒मध॑ध्व॒मजी॑जिपत ।  
</details>

<details><summary>मूलम्</summary>

यामिन्द्रे॑ण स॒मध॑ध्व॒मजी॑जिपत ।  
</details>

<details><summary>भट्टभास्करटीका</summary>

केत्याह - यां सन्धां इन्द्रेण समधध्वं इन्द्रेण सह कृतवन्तः 'इन्द्राय वाचं वदत' इत्यादिका सा सत्याभूदिति ।  
</details>

<details open><summary>विश्वास-प्रस्तुतिः</summary>

व॒न॒स्प॒त॒य॒  इन्द्र॒व्ँवाज॒व्ँविमु॑च्यध्वम्  ॥  [37]
</details>

<details><summary>मूलम्</summary>

व॒न॒स्प॒त॒य॒  इन्द्र॒व्ँवाज॒व्ँविमु॑च्यध्वम्  ॥  [37]
</details>

<details><summary>भट्टभास्करटीका</summary>

किञ्च - हे वनस्पतयः । विकारे प्रकृतिशब्दः । वनस्पतिविकारा हि दुन्दुभयः इन्द्रं वाजमजीजिपत इन्द्रं वाजस्यान्नस्य जेतारं कृतवन्तः । यथोक्तं पूर्वं 'इन्द्रं वाजं जापयत' इति । तच्च तथा कृतवन्तस्थेत्यर्थः । सम्प्रति विमुच्यध्वं विश्राम्यत विमुक्ताः । जयतेर्णौ 'क्रीङ्जीनां णौ' इत्यात्त्वम्, वर्णव्यत्ययेन धातोरिकारः । वनस्पतिशत्ब्दः पारस्करादिः ॥

इति सप्तमे अष्टमोनुवाकः ॥  
</details>

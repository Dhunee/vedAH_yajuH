+++
title = "०६ आहवनीयाद्युपस्थान-ब्राह्मणम्"

+++

प्रजापतिर्ऋषिः  
आहवनीयाद्युपस्थानमन्त्राणां (व्याख्यानम्)ब्राह्मणम्

<details><summary>मूलम् (संयुक्तम्)</summary>

अग॑न्म॒ सुव॒स्सुव॑रग॒न्मेत्या॑ह सुव॒र्गमे॒व लो॒कमे॑ति स॒न्दृश॑स्ते॒ मा छि॑थ्सि॒ यत्ते॒ तप॒स्तस्मै॑ ते॒ मा वृ॒ख्षीत्या॑ह यथाय॒जुरे॒वैतत् 
</details>

<details open><summary>विश्वास-प्रस्तुतिः</summary>

"अग॑न्म॒ सुव॒स्, सुव॑र् अग॒न्मे"त्य् आ॑ह ।  
सुव॒र्गम् ए॒व लो॒कम् ए॑ति ।  
</details>

<details><summary>Keith</summary>

'We have come to the heaven: to the heaven we have come', he says;  
verily he goes to the world of heaven. 
</details>

<details><summary>मूलम्</summary>

अग॑न्म॒ सुव॒स्सुव॑रग॒न्मेत्या॑ह ।  
सुव॒र्गमे॒व लो॒कमे॑ति ।  
</details>

<details><summary>भट्टभास्करटीका</summary>

1अगन्म सुवरित्याहवनीयोपस्थानम् ॥  
</details>

<details open><summary>विश्वास-प्रस्तुतिः</summary>

"स॒न्दृश॑स् ते॒ ते॒ मा छि॑थ्सि ।  
यत् ते॒ तप॒स् तस्मै॑ ते॒ मा वृ॒ख्षी"त्य् आ॑ह। 
यथाय॒जुर् ए॒वैतत् ।  
</details>

<details><summary>Keith</summary>

'May I not be cut off from seeing thee; what heat is thine, to that of thee may I not be brought low', he says; that is according to the text. 
</details>


<details><summary>मूलम्</summary>

स॒न्दृश॑स्ते॒ ते॒ मा छि॑थ्सि ।  
यत्ते॒ तप॒स्तस्मै॑ ते॒ मा वृ॒ख्षीत्या॑ह
यथाय॒जुरे॒वैतत् ।  
</details>

<details><summary>भट्टभास्कर-टीका</summary>

यथा यजुर् इति । यथा यजुर्वदति तथैवेतत्सम्पद्यते । देवसन्दर्शनादनुध्यानलक्षणादविच्छेदनं, तपसश्च देवपरिचरणलक्षणादविच्छेदनमिति ॥
</details>


<details><summary>मूलम् (संयुक्तम्)</summary>

सु॒भूर॑सि॒ श्रेष्ठो॑ रश्मी॒नामा॑यु॒र्धा अ॒स्यायु॑र्मे धे॒हीत्या॑हा॒ऽऽशिष॑मे॒वैतामा शा᳚स्ते 
</details>

<details open><summary>विश्वास-प्रस्तुतिः</summary>

"सु॒भूर् अ॑सि॒ - श्रेष्ठो॑ रश्मी॒नाम्।  
आ॒यु॒र्धा अ॒स्यायु॑र्मे धे॒ही"त्य् आ॑ह ।  

आ॒शिष॑म् ए॒वैताम् आ शा᳚स्ते ।  
</details>

<details><summary>Keith</summary>

'Thou art good, the best of rays;  
thou art life bestowing, bestow life upon me', he says;  
verily he invokes this blessing. 
</details>

<details><summary>मूलम्</summary>

सु॒भूर॑सि॒ श्रेष्ठो॑ रश्मी॒नाम्।  
आ॒यु॒र्धा अ॒स्यायु॑र्मे धे॒हीत्या॑ह ।  

आ॒शिष॑मे॒वैतामा शा᳚स्ते ।  
</details>

<details><summary>भट्टभास्करटीका</summary>

2सुभूरित्यादित्योपस्थानम् ॥ आशिषं 'आयुर्मे धेहि वर्चो मयि धेहि' इत्येतां आशास्ते । अनेन मन्त्रेण लभते च यथाशासनमिति भावः ॥
</details>


<details><summary>मूलम् (संयुक्तम्)</summary>

प्र वा ए॒षो᳚ऽस्माल्लो॒काच्च्य॑वते॒ यः [25]वि॒ष्णु॒क्र॒मान्क्रम॑ते सुव॒र्गाय॒ हि लो॒काय॑ विष्णुक्र॒माᳵ क्र॒म्यन्ते᳚ ब्रह्मवा॒दिनो॑ वदन्ति॒ स त्वै वि॑ष्णुक्र॒मान्क्र॑मेत॒ य इ॒माल्ँ लो॒कान्भ्रातृ॑व्यस्य स॒व्ँविद्य॒ पुन॑रि॒मल्ँलो॒कम्प्र॑त्यव॒रोहे॒दित्ये॒ष वा अ॒स्य लो॒कस्य॑ प्रत्यवरो॒हो यदाहे॒दम॒हम॒मुम्भ्रातृ॑व्यमा॒भ्यो दि॒ग्भ्यो᳚ऽस्यै दि॒व इती॒माने॒व लो॒कान्भ्रातृ॑व्यस्य स॒व्ँविद्य॒ पुन॑रि॒मल्ँलो॒कम्प्र॒त्यव॑रोहति 
</details>

<details open><summary>विश्वास-प्रस्तुतिः</summary>

प्र वा ए॒षो᳚ ऽस्माल् लो॒काच् च्य॑वते॒   
यो वि॑ष्णुक्र॒मान् क्रम॑ते ।   
सुव॒र्गाय॒ हि लो॒काय॑ विष्णुक्र॒माᳵ क्र॒म्यन्ते᳚ ।  
</details>

<details><summary>Keith</summary>

He falls away from this world,  
who [1] takes the steps of Visnu,  
for from the world of heaven the steps of Visnu are taken. 
</details>


<details><summary>मूलम्</summary>

प्र वा ए॒षो᳚ऽस्माल्लो॒काच्च्य॑वते॒   
यो वि॑ष्णुक्र॒मान्क्रम॑ते ।   
सुव॒र्गाय॒ हि लो॒काय॑ विष्णुक्र॒माᳵ क्र॒म्यन्ते᳚ ।  
</details>

<details><summary>भट्टभास्करटीका</summary>

3प्र वा एष इत्यादि ॥ हेतुमाह - सुवर्गायेति । उक्तमुपस्थानान्तं विष्णुक्रमाणां क्रमणम् ।  
</details>

<details open><summary>विश्वास-प्रस्तुतिः</summary>

ब्र॒ह्म॒वा॒दिनो॑ वदन्ति॒ -   

> स त्वै वि॑ष्णुक्र॒मान् क्र॑मेत॒   
य इ॒माल्ँ लो॒कान् भ्रातृ॑व्यस्य स॒व्ँविद्य  
> पुन॑र् इ॒मल्ँ लो॒कम् प्र॑त्यव॒रोहे॒द् 

इति॑ ।  
</details>

<details><summary>Keith</summary>

The theologians say, 'He indeed would take the steps of Visnu who after acquiring these worlds of his foe should descend again to this world.' 
</details>


<details><summary>मूलम्</summary>

ब्र॒ह्म॒वा॒दिनो॑ वदन्ति॒   
स त्वै वि॑ष्णुक्र॒मान्क्र॑मेत॒   
य इ॒माल्ँ लो॒कान्भ्रातृ॑व्यस्य स॒व्ँविद्य  पुन॑रि॒मल्ँलो॒कम्प्र॑त्यव॒रोहे॒दिति॑ ।  
</details>

<details><summary>भट्टभास्करटीका</summary>

तत्रैवायं विशेष उच्यते - ब्रह्म वदितुं शीलं येषान्ते आहुः । स विष्णुक्रमान् क्रमितुमर्हति य इमान् लोकान् पृथिवीप्रभृतीन् भ्रातृव्येण निजसुकृतैरार्जितान् संविद्य लब्ध्वा आत्मसात्कृत्य तत्रतत्रारुह्य पुनरिमं मनुष्यलोकं प्रत्यवरोहेदिति ।  
</details>

<details open><summary>विश्वास-प्रस्तुतिः</summary>

ए॒ष वा अ॒स्य लो॒कस्य॑ प्रत्यवरो॒हो
यद् आह॑ - 

> +इ॒दम् अ॒हम् अ॒मुम् भ्रातृ॑व्यम्  
> आ॒भ्यो दि॒ग्भ्यो᳚  
> ऽस्यै दि॒व 

इति॑।  
इ॒मान् ए॒व लो॒कान् भ्रातृ॑व्यस्य स॒व्ँविद्य॒  
पुन॑र् इ॒मल्ँ लो॒कम् प्र॒त्य्-अव॑रोहति।
</details>

<details><summary>Keith</summary>

This is his return descent to this world,  
in that he says,'Here do I exclude my enemy N. N. from these quarters, from this sky';  
verily having acquired these worlds of his foe he descends again to this world. 
</details>

<details><summary>मूलम्</summary>

ए॒ष वा अ॒स्य लो॒कस्य॑ प्रत्यवरो॒हो
यदाहे॒दम॒हम॒मुम्भ्रातृ॑व्यमा॒भ्यो दि॒ग्भ्यो᳚ऽस्यै दि॒व इती॒माने॒व लो॒कान्भ्रातृ॑व्यस्य स॒व्ँविद्य॒ पुन॑रि॒मल्ँलो॒कम्प्र॒त्यव॑रोहति
</details>

<details><summary>भट्टभास्करटीका</summary>

एष वा इत्यादि । इदमहमित्यस्य मन्त्रस्य वचनं भ्रातृव्यलोकानां संवेदनस्य पुनरिह प्रत्यवरोहस्य च साधनमित्यर्थः । आभ्यो दिग्भ्योस्यै दिव इति द्वयोरुपादानेन सर्वान्भ्रातृव्यस्य लोकानुपलक्षयंस्तेषां भूयस्त्वं गमयति । हस्ताग्रेण निदर्शयन्निदंशब्दं प्रयुङ्क्ते ॥
</details>

<details><summary>मूलम् (संयुक्तम्)</summary>

सं [26]ज्योति॑षाऽभूव॒मित्या॑हा॒स्मिन्ने॒व लो॒के प्रति॑ तिष्ठत्यै॒न्द्रीमा॒वृत॑म॒न्वाव॑र्त॒ इत्या॑ह 
</details>

<details open><summary>विश्वास-प्रस्तुतिः</summary>

"सञ्ज्योति॑षा ऽभूव॒म्" इत्य् आ॑ह ।  
अ॒स्मिन्न् ए॒व लो॒के प्रति॑ तिष्ठति ।  
</details>

<details><summary>Keith</summary>

'I have been united [2] with the light', he says;  
verily he rests on this world. 
</details>

<details><summary>मूलम्</summary>

सञ्ज्योति॑षाऽभूव॒मित्या॑ह ।  
अ॒स्मिन्ने॒व लो॒के प्रति॑ तिष्ठति ।  
</details>

<details><summary>भट्टभास्करटीका</summary>

4सं ज्योतिषेत्यात्माभिमर्शनम् ॥ प्रतितिष्ठतीति । प्रतिष्ठयाभिदीप्त्या सङ्गच्छते ॥
</details>



<details><summary>मूलम् (संयुक्तम्)</summary>

असौ वा आ॑दि॒त्य इन्द्र॒स्तस्यै॒वाऽऽवृत॒मनु॑ प॒र्याव॑र्तते दख्षि॒णा प॒र्याव॑र्तते॒ स्वमे॒व वी॒र्य॑मनु॑ प॒र्याव॑र्तते॒ तस्मा॒द्दख्षि॒णोऽर्ध॑ आ॒त्मनो॑ वी॒र्या॑वत्त॒रोऽथो॑ आदि॒त्यस्यै॒वाऽऽवृत॒मनु॑ प॒र्याव॑र्तते 
</details>

<details open><summary>विश्वास-प्रस्तुतिः</summary>

"ऐ॒न्द्रीम् आ॒वृत॑म् अ॒न्वाव॑र्त॒" इत्या॑ह ।  
अ॒सौ वा आ॑दि॒त्य इन्द्रः॑ ।  
तस्यै॒वाऽऽवृत॒म् अनु॑ प॒र्याव॑र्तते ।  
</details>

<details><summary>Keith</summary>

'I turn the turning of Indra', he says; Indra is yonder sun; verily he turns his turning. 
</details>


<details><summary>मूलम्</summary>

ऐ॒न्द्रीमा॒वृत॑म॒न्वाव॑र्त॒ इत्या॑ह ।  
अ॒सौ वा आ॑दि॒त्य इन्द्रः॑ ।  
तस्यै॒वाऽऽवृत॒मनु॑ प॒र्याव॑र्तते ।  
</details>

<details><summary>भट्टभास्करटीका</summary>

5ऐन्द्रीमावृतमित्युदक्पर्यावर्तनमन्त्रः ॥ असौ वा इत्यादि । ईश्वरत्वादिन्द्र आदित्यः।  
तस्यावृतं पर्यावृत्तिं तेन पूर्वं कृतं यजमानोनुपर्यावर्तते । लक्षणेऽनोः कर्मप्रवचनीयत्वम् ।   
</details>

<details open><summary>विश्वास-प्रस्तुतिः</summary>

दख्षि॒णा प॒र्याव॑र्तते।  
स्वम् ए॒व वी॒र्य॑म् अनु॑ प॒र्याव॑र्तते ।  

तस्मा॒द् दख्षि॒णो ऽर्ध॑ आ॒त्मनो॑ वी॒र्या॑वत्तरः।  
</details>

<details><summary>Keith</summary>

He turns to the right; verily he revolves round his own strength; therefore the right side of a man is the stronger; 
</details>


<details><summary>मूलम्</summary>

स्वमे॒व वी॒र्य॑मनु॑ प॒र्याव॑र्तते ।  

तस्मा॒द्दख्षि॒णोऽर्ध॑ आ॒त्मनो॑ वी॒र्या॑वत्तरः।  
</details>

<details><summary>भट्टभास्करटीका</summary>

दक्षिणा  दक्षिणेन शरीरभागेन प्रदक्षिणमिति यावत् । 'दक्षिणादाच्' ।  
स्वमेवेत्यादि । आत्मनश्शरीरस्य दक्षिण एकदेशो वीर्यावत्तरः इतरस्मात् । छान्दसं दीर्घत्वम् । 'दक्षिणस्यादिगाख्यायाम्' इत्याद्युदात्तत्वम् ।  
</details>

<details open><summary>विश्वास-प्रस्तुतिः</summary>

अथो॑ आदि॒त्यस्यै॒वाऽऽवृत॒म् अनु॑ प॒र्याव॑र्तते।  
</details>

<details><summary>Keith</summary>

verily also he turns the turning of the sun. 
</details>


<details><summary>मूलम्</summary>

अथो॑ आदि॒त्यस्यै॒वाऽऽवृत॒मनु॑ प॒र्याव॑र्तते।  
</details>

<details><summary>भट्टभास्करटीका</summary>

अथो अपि च । पुनर्वचनं प्रादक्षिण्यफलप्रदर्शनार्थम् ॥
</details>



<details><summary>मूलम् (संयुक्तम्)</summary>

सम॒हम्प्र॒जया॒ सम्मया᳚ प्र॒जेत्या॑हा॒शिष᳚मे॒वैतामा शा᳚स्ते 
</details>

<details open><summary>विश्वास-प्रस्तुतिः</summary>

"सम् अ॒हम् प्र॒जया॒ सम् मया᳚ प्र॒जे"त्या॑ह  ।  

आ॒शिष॑म् ए॒वैताम् आ शा᳚स्ते ।  
</details>

<details><summary>Keith</summary>

'May I be united with offspring, offspring with me', he says; verily [3] he invokes this blessing. 
</details>


<details><summary>मूलम्</summary>

सम॒हम्प्र॒जया॒ सम्मया᳚ प्र॒जेत्या॑ह  ।  

आ॒शिष॑मे॒वैतामा शा᳚स्ते ।  
</details>

<details><summary>भट्टभास्करटीका</summary>

6समहमित्युपस्थानमन्त्रः ॥ आशिषमिति । ससाधनां क्रियामुपसर्ग आहेति योग्यभूतगमनक्रियोपस्थानात् प्रजया सङ्गसीयेति लाभादेवमुक्तम् ॥
</details>



<details><summary>मूलम् (संयुक्तम्)</summary>

समि॑द्धो अग्ने मे दीदिहि
समे॒द्धा ते॑ अग्ने दीद्यास॒मित्या॑ह
यथाय॒जुरे॒वैतत् 
</details>

<details open><summary>विश्वास-प्रस्तुतिः</summary>

"समि॑द्धो अग्ने मे दीदिहि।  
स॒मे॒द्धा  ते॑ अग्ने दीद्यास॒म्" इत्य् आ॑ह ।  
य॒था॒य॒जुर् ए॒वैतत् ।  
</details>

<details><summary>Keith</summary>

'Kindled, O Agni, shine for me;  
kindling thee, O Agni, may I shine',  
he says;  
that is according to the text. 
</details>


<details><summary>मूलम्</summary>

समि॑द्धो अग्ने मे दीदिहि।  
स॒मे॒द्धा  ते॑ अग्ने दीद्यास॒मित्या॑ह ।  
य॒था॒य॒जुरे॒वैतत् ।  
</details>

<details><summary>भट्टभास्करटीका</summary>

7समिद्ध इति समिदाधानम् ॥ यथायजुरेवैतद्भवति । दीद्यासमिति दीप्तिमत्त्वाशासनम् ॥
</details>



<details><summary>मूलम् (संयुक्तम्)</summary>

वसु॑मान् य॒ज्ञो वसी॑यान्भूयास॒मित्या॑हा॒ऽऽशिष॑मे॒वैतामा शा᳚स्ते 
</details>

<details open><summary>विश्वास-प्रस्तुतिः</summary>

"वसु॑मान् य॒ज्ञो वसी॑यान् भूयास॒म्" इत्या॑ह ।  
आ॒शिष॑मे॒वैताम् आ शा᳚स्ते ।  
</details>

<details><summary>Keith</summary>

'Be rich the sacrifice; may I be rich', he says;  
verily he invokes this blessing. 
</details>


<details><summary>मूलम्</summary>

वसु॑मान् य॒ज्ञो वसी॑यान्भूयास॒मित्या॑ह ।  
आ॒शिष॑मे॒वैतामा शा᳚स्ते ।  
</details>

<details><summary>भट्टभास्करटीका</summary>

8वसुमानित्युपस्थानम् ॥ आशिषमिति । वसीयान् भूयासमित्यनेनैतामाशिषमाशास्ते । लभते च यथाशासनमिति ॥

वसु॑मान् य॒ज्ञो वसी॑यान्भूयासम् ।
</details>



<details><summary>मूलम् (संयुक्तम्)</summary>

ब॒हु वै गार्ह॑पत्य॒स्यान्ते॑ मि॒श्रमि॑व चर्यत आग्निपावमा॒नीभ्या॒ङ्गार्ह॑पत्य॒मुप॑ तिष्ठते पु॒नात्ये॒वाग्निम्पु॑नी॒त आ॒त्मान॒न्द्वाभ्या॒म्प्रति॑ष्ठित्यै  
</details>

<details open><summary>विश्वास-प्रस्तुतिः</summary>

ब॒हु वै गार्ह॑पत्य॒स्यान्ते॑ मि॒श्रमि॑व चर्यते ।  
आ॒ग्नि॒पा॒व॒मा॒नीभ्या॒ङ्गार्ह॑पत्य॒मुप॑ तिष्ठते ।  
</details>

<details><summary>मूलम्</summary>

ब॒हु वै गार्ह॑पत्य॒स्यान्ते॑ मि॒श्रमि॑व चर्यते ।  
आ॒ग्नि॒पा॒व॒मा॒नीभ्या॒ङ्गार्ह॑पत्य॒मुप॑ तिष्ठते ।  
</details>

<details><summary>भट्टभास्करटीका</summary>

8बहु वा इत्यादि ॥ गार्हपत्यस्यान्ते समीपे मिश्रमिव पापशबलमिव बहु चर्यते परद्रोहचिन्तादि(षु) । क्षुद्रजन्तुवधादि च । येन अग्निरप्यपूतस्स्यात् ; तस्मादाग्निपावमानीभ्यामृग्भ्यां 'अग्न आयूंषि पवसे' इत्याभ्यां गार्हपत्यमुपतिष्ठते ।  
</details>

<details open><summary>विश्वास-प्रस्तुतिः</summary>

पु॒नात्ये॒वाग्निम्, पु॒नी॒त आ॒त्मान᳚म्।  
</details>

<details><summary>मूलम्</summary>

पु॒नात्ये॒वाग्निम्, पु॒नी॒त आ॒त्मान᳚म्।  
</details>

<details><summary>भट्टभास्करटीका</summary>

पुनात्येवाग्निं पुनीते चैवात्मानम् । कर्त्रभिप्रायत्वादुत्तरत्रात्मनेपदम्, सतिशिष्टोपि विकरणस्वरः लसार्वधातुकस्वरेण बाध्यते इत्याद्युदात्तत्वम् । पुनातीत्यत्र तस्य पित्त्वाद्विकरणस्वरः । समानवाक्ये पदात्परत्वाभावादुभयत्रापि निघाताभावः ।  
</details>

<details open><summary>विश्वास-प्रस्तुतिः</summary>

द्वाभ्या॒म्प्रति॑ष्ठित्यै ।
</details>

<details><summary>मूलम्</summary>

द्वाभ्या॒म्प्रति॑ष्ठित्यै ।
</details>

<details><summary>भट्टभास्करटीका</summary>

द्वाभ्यामिति । उपतिष्ठत इत्येव । प्रतिष्ठित्या इति । द्वित्वान्वयात् पद्भ्यामिव प्रतिष्ठितो भवति । पूर्ववद्गतेः प्रकृतिस्वरत्वम् ॥
</details>

<details open><summary>विश्वास-प्रस्तुतिः</summary>

अग्ने॑ गृहपत॒ इत्या॑ह [28]।  
य॒था॒य॒जुरे॒वैतत् ।  
</details>

<details><summary>मूलम्</summary>

अग्ने॑ गृहपत॒ इत्या॑ह [28]।  
य॒था॒य॒जुरे॒वैतत् ।  
</details>

<details><summary>भट्टभास्करटीका</summary>

10अग्ने गृहपते इत्युपस्थानमेव ॥ यथायजुरिति । सुगृहपतित्वावाप्तिर्ज्योतिष्मदपत्यलाभश्चेत्येतद्यथायजुर्भवत्येव ॥

  - अग्ने गृहपत इति गार्हपत्योपस्थानमेव ॥ अत्र सूगृहपतित्वादिफलं यथा यजुर्वदति तथा भवत्येव ॥
</details>



<details><summary>मूलम् (संयुक्तम्)</summary>

श॒तꣳ हिमा॒ इत्या॑ह श॒तन्त्वा॑ हेम॒न्तानि॑न्धिषी॒येति॒ वावैतदा॑ह पु॒त्रस्य॒ नाम॑ गृह्णात्यन्ना॒दमे॒वैन॑ङ्करोति॒ तामा॒शिष॒मा शा॑से॒ तन्त॑वे॒ ज्योति॑ष्मती॒मिति॑ ब्रूया॒द्यस्य॑ पु॒त्त्रोऽजा॑त॒स्स्यात्ते॑ज॒स्व्ये॑वास्य॑ ब्रह्मवर्च॒सी पु॒त्त्रो जा॑यते॒ तामा॒शिष॒मा शा॑से॒ऽमुष्मै॒ ज्योति॑ष्मती॒मिति॑ ब्रूया॒द्यस्य॑ पु॒त्त्रः [29]जा॒तस्स्यात्तेज॑ ए॒वास्मि॑न्ब्रह्मवर्च॒सन्द॑धाति॒
</details>

<details open><summary>विश्वास-प्रस्तुतिः</summary>

श॒तꣳ हिमा॒ इत्या॑ह ।  
</details>

<details><summary>मूलम्</summary>

श॒तꣳ हिमा॒ इत्या॑ह ।  
</details>

<details><summary>भट्टभास्करटीका</summary>

11शतं हिमा इत्यादि ॥ व्याख्यातं अग्निहोत्राग्न्युपस्पाने 'सम्पश्यामि' इत्यत्र ॥

  - [कियन्तं कालमित्याह - शतं हिमाः शतं वर्षाणि हि मर्त्यानाम् । 'शतं त्वा हेमन्तानिन्धिषीय' इति ब्राह्मणम् । तावन्तं कालमिदमित्थं भवतु । ]
</details>

<details open><summary>विश्वास-प्रस्तुतिः</summary>

श॒तन्त्वा॑ हेम॒न्तानि॑न्धिषी॒येति॒ वावैतदा॑ह ।  

  - [ शतं त्वेति ॥ हिमशब्देन संवत्सराभिधानमुक्तम् । इन्धिषीयेति । इदमेव सुगृहपतित्वमिति ॥]
</details>

<details><summary>मूलम्</summary>

श॒तन्त्वा॑ हेम॒न्तानि॑न्धिषी॒येति॒ वावैतदा॑ह ।  

  - [ शतं त्वेति ॥ हिमशब्देन संवत्सराभिधानमुक्तम् । इन्धिषीयेति । इदमेव सुगृहपतित्वमिति ॥]
</details>

<details open><summary>विश्वास-प्रस्तुतिः</summary>

पु॒त्रस्य॒ नाम॑ गृह्णात्यन्ना॒दमे॒वैन॑ङ्करोति ।  


   - [ पुत्रस्येति ॥ अमुष्मा इत्यत्र यथा नारायणाय केशवायेति ।]
</details>

<details><summary>मूलम्</summary>

पु॒त्रस्य॒ नाम॑ गृह्णात्यन्ना॒दमे॒वैन॑ङ्करोति ।  


   - [ पुत्रस्येति ॥ अमुष्मा इत्यत्र यथा नारायणाय केशवायेति ।]
</details>

<details open><summary>विश्वास-प्रस्तुतिः</summary>

तामा॒शिष॒मा शा॑से ।  
तन्त॑वे॒ ज्योति॑ष्मती॒मिति॑ ब्रूयात् ।  


्- किञ्च - तामाशिषं, अनागताभिप्रेतार्थप्रार्थनमाशीः, तामाशासे प्रार्थये । यद्वा - आशासनीया आयुरादिसर्वसम्पदाशीः, तामाशासे । 'आशासः क्वौ' इतीत्वम् । कीदृशीं? ज्योतिष्मतीं दीप्तिमतीं ब्रह्मवर्चसप्रधानाम् । कस्मै? तन्तवे अजातापत्यविषयमिदं; अमुष्मा इति वक्ष्यमाणस्य सन्निहितापत्यविषयत्वात् । अमुष्मा इति सन्निहितानामपत्यानां साधारणो निर्देशः । तस्मै सहस्रकिरणाय भास्कराय गोविन्दाय च तां ज्योतिष्मतीमाशिषमाशासे । 'पुत्रस्य नाम गृह्णाति' इत्यादि ब्राह्मणम् ॥
</details>

<details><summary>मूलम्</summary>

तामा॒शिष॒मा शा॑से ।  
तन्त॑वे॒ ज्योति॑ष्मती॒मिति॑ ब्रूयात् ।  


्- किञ्च - तामाशिषं, अनागताभिप्रेतार्थप्रार्थनमाशीः, तामाशासे प्रार्थये । यद्वा - आशासनीया आयुरादिसर्वसम्पदाशीः, तामाशासे । 'आशासः क्वौ' इतीत्वम् । कीदृशीं? ज्योतिष्मतीं दीप्तिमतीं ब्रह्मवर्चसप्रधानाम् । कस्मै? तन्तवे अजातापत्यविषयमिदं; अमुष्मा इति वक्ष्यमाणस्य सन्निहितापत्यविषयत्वात् । अमुष्मा इति सन्निहितानामपत्यानां साधारणो निर्देशः । तस्मै सहस्रकिरणाय भास्कराय गोविन्दाय च तां ज्योतिष्मतीमाशिषमाशासे । 'पुत्रस्य नाम गृह्णाति' इत्यादि ब्राह्मणम् ॥
</details>

<details open><summary>विश्वास-प्रस्तुतिः</summary>

यस्य॑ पु॒त्त्रोऽजा॑त॒स्स्यात् ते॑ज॒स्व्ये॑वास्य॑ ब्रह्मवर्च॒सी पु॒त्त्रो जा॑यते ।  

यस्य॑ पु॒त्त्रो जा॒तस्स्यात् तेज॑  ए॒वास्मि॑न्ब्रह्मवर्च॒सन्द॑धाति ॥


   - यस्य पुत्र इति ॥ यस्याजातः पुत्रः तस्य तन्तव इति ब्रूयात् असन्निहितत्वात् । अमुष्मा इति जातं निर्देष्टुं शक्यत इति तन्तव इत्युच्यते । अमुष्मा इति जातपुत्रस्य, अदश्शब्दस्य सन्निहितविषयत्वात् ॥
</details>

<details><summary>मूलम्</summary>

यस्य॑ पु॒त्त्रोऽजा॑त॒स्स्यात् ते॑ज॒स्व्ये॑वास्य॑ ब्रह्मवर्च॒सी पु॒त्त्रो जा॑यते ।  

यस्य॑ पु॒त्त्रो जा॒तस्स्यात् तेज॑  ए॒वास्मि॑न्ब्रह्मवर्च॒सन्द॑धाति ॥


   - यस्य पुत्र इति ॥ यस्याजातः पुत्रः तस्य तन्तव इति ब्रूयात् असन्निहितत्वात् । अमुष्मा इति जातं निर्देष्टुं शक्यत इति तन्तव इत्युच्यते । अमुष्मा इति जातपुत्रस्य, अदश्शब्दस्य सन्निहितविषयत्वात् ॥
</details>

<details open><summary>विश्वास-प्रस्तुतिः</summary>

यो वै य॒ज्ञम्प्र॒युज्य॒ न वि॑मु॒ञ्चति ।  

अ॒प्र॒ति॒ष्ठा॒नो वैै स भ॑वति ।  
</details>

<details><summary>मूलम्</summary>

यो वै य॒ज्ञम्प्र॒युज्य॒ न वि॑मु॒ञ्चति ।  

अ॒प्र॒ति॒ष्ठा॒नो वैै स भ॑वति ।  
</details>

<details><summary>भट्टभास्करटीका</summary>

1यो वै यज्ञमित्यादि ॥ गतम् । अप्रतिष्ठानः प्रतिष्ठारहितः । 'नञ्सुभ्याम्' इत्युत्तरपदान्तोदात्तत्वम् ।  
</details>

<details open><summary>विश्वास-प्रस्तुतिः</summary>

कस्त्वा॑ युनक्ति॒ स त्वा॒ वि मु॑ञ्च॒त्वित्या॑ह ।  
प्र॒जाप॑ति॒र्वै कᳶ प्र॒जाप॑तिनै॒वैन॑य्ँयु॒नक्ति॑ ।   
प्र॒जाप॑तिना॒ वि मु॑ञ्चति॒ प्रति॑ष्ठित्यै ।  
</details>

<details><summary>मूलम्</summary>

कस्त्वा॑ युनक्ति॒ स त्वा॒ वि मु॑ञ्च॒त्वित्या॑ह ।  
प्र॒जाप॑ति॒र्वै कᳶ प्र॒जाप॑तिनै॒वैन॑य्ँयु॒नक्ति॑ ।   
प्र॒जाप॑तिना॒ वि मु॑ञ्चति॒ प्रति॑ष्ठित्यै ।  
</details>

<details><summary>भट्टभास्करटीका</summary>

कस्त्वेति यज्ञविमोकः । प्रजापतिनैवैनं युनक्ति कस्त्वा युनक्ति स त्वा युनक्त्विति प्रजापतिरेव त्वां योक्तुमर्हति ; अतस्स एव त्वां युनक्त्विति, पूर्वं प्रजापतिनैव योगः कारितः ।  


 एवमत्रापि प्रजापतिनैव विमुञ्चति - कस्त्वा युनक्ति स त्वा विमुञ्चत्विति । प्रजापतिर्हि त्वां युनक्ति स्म । अतस्स एव त्वां विमुञ्चतु । तेन युक्तं त्वां कोन्यो मोक्तुं शक्नोतीति भावः । एवं हि क्रियमाणं प्रतिष्ठित्यै भवति, इतरथा अप्रतिष्ठानस्स्यात् ; अन्येन विमोकस्याविमोकतुल्यत्वात् अप्रतिष्ठान एवेति । उक्तस्स्वरः । 'चादिलोपे विभाषा' इति प्रथमा तिङ्विभक्तिर्न निहन्यते ॥
</details>

<details open><summary>विश्वास-प्रस्तुतिः</summary>

ई॒श्व॒रव्ँवै व्र॒तमवि॑सृष्टम् प्र॒दहः॑ ।  

अग्ने᳚ व्रतपते व्र॒तम॑चारिष॒मित्या॑ह ।  
व्र॒तमे॒व [30] वि सृ॑जते॒ शान्त्या॒ अप्र॑दाहाय ।  
</details>

<details><summary>मूलम्</summary>

ई॒श्व॒रव्ँवै व्र॒तमवि॑सृष्टम् प्र॒दहः॑ ।  

अग्ने᳚ व्रतपते व्र॒तम॑चारिष॒मित्या॑ह ।  
व्र॒तमे॒व [30] वि सृ॑जते॒ शान्त्या॒ अप्र॑दाहाय ।  
</details>

<details><summary>भट्टभास्करटीका</summary>

13ईश्वरमित्यादि ॥ अविसृष्टं प्रदहः प्रकर्षेण दग्धुमीश्वरं शक्तम् । 'ईश्वरे तोसुन्कसुनौ' इति कसुन् । अग्रे व्रतपते इति व्रतविमोकः ॥
</details>

<details open><summary>विश्वास-प्रस्तुतिः</summary>

परा॒ङ्॒वाव य॒ज्ञ ए॑ति॒ न नि व॑र्तते ।  


पुन॒र्यो वै य॒ज्ञस्य॑ पुनराल॒म्भव्ँवि॒द्वान् यज॑ते॒ तम॒भि नि व॑र्तते ।  
</details>

<details><summary>मूलम्</summary>

परा॒ङ्॒वाव य॒ज्ञ ए॑ति॒ न नि व॑र्तते ।  


पुन॒र्यो वै य॒ज्ञस्य॑ पुनराल॒म्भव्ँवि॒द्वान् यज॑ते॒ तम॒भि नि व॑र्तते ।  
</details>

<details><summary>भट्टभास्करटीका</summary>

14पराङित्यादि ॥ युक्तमुक्तो गौरिव पराचीनगतिरेव यज्ञो मुक्तो गच्छति न पुनर्निवर्तते । किं सर्वत्र? नेत्याह - यो यज्ञस्य पुनरालम्भं विद्वान्यजते तमभि तदाभिमुख्येन निवर्तत एव ।  
</details>

<details open><summary>विश्वास-प्रस्तुतिः</summary>

य॒ज्ञो ब॑भूव॒ स आ ब॑भू॒वेत्या॑ह ।  
ए॒ष वै  य॒ज्ञस्य॑ पुनराल॒म्भः ।   
तेनै॒वैन॒म्पुन॒राल॑भ॒ते ।  
</details>

<details><summary>मूलम्</summary>

य॒ज्ञो ब॑भूव॒ स आ ब॑भू॒वेत्या॑ह ।  
ए॒ष वै  य॒ज्ञस्य॑ पुनराल॒म्भः ।   
तेनै॒वैन॒म्पुन॒राल॑भ॒ते ।  
</details>

<details><summary>भट्टभास्करटीका</summary>

यज्ञो बभूवेत्यादि यज्ञस्य पुनरालम्भः ॥
</details>



<details><summary>मूलम् (संयुक्तम्)</summary>

अन॑वरुद्धा॒ वा ए॒तस्य॑ वि॒राड्य आहि॑ताग्नि॒स्सन्न॑स॒भᳶ प॒शव॒ᳵ खलु॒ वै ब्रा᳚ह्म॒णस्य॑ स॒भेष्ट्वा प्राङु॒त्क्रम्य॑ ब्रूया॒द्गोमाꣳ॑ अ॒ग्नेऽवि॑माꣳ अ॒श्वी य॒ज्ञ इत्यव॑ स॒भाꣳ रु॒न्धे प्र स॒हस्र॑म्प॒शूना᳚प्नो॒त्यास्य॑ प्र॒जाया᳚व्ँवा॒जी जा॑यते ॥ [31]
</details>

<details open><summary>विश्वास-प्रस्तुतिः</summary>

अन॑वरुद्धा॒ वा ए॒तस्य॑ वि॒राड्य आहि॑ताग्नि॒स्सन्न॑स॒भः ।  
</details>

<details><summary>मूलम्</summary>

अन॑वरुद्धा॒ वा ए॒तस्य॑ वि॒राड्य आहि॑ताग्नि॒स्सन्न॑स॒भः ।  
</details>

<details><summary>भट्टभास्करटीका</summary>

15अनवरुद्धेति ॥ विराडन्नं असभः अपशुस्स्यात् । 'नञ्सुभ्याम्' इत्युत्तरपदान्तोदात्तत्वम् ।  
</details>

<details open><summary>विश्वास-प्रस्तुतिः</summary>

प॒शव॒ᳵ खलु॒ वै ब्रा᳚ह्म॒णस्य॑ स॒भेष्ट्वा
प्राङु॒त्क्रम्य॑ ब्रूया॒द् ..
गोमाꣳ॑ अ॒ग्ने , अवि॑माꣳ अ॒श्वी, य॒ज्ञ इत्यव॑ स॒भाꣳ रु॒न्धे ।   
</details>

<details><summary>मूलम्</summary>

प॒शव॒ᳵ खलु॒ वै ब्रा᳚ह्म॒णस्य॑ स॒भेष्ट्वा
प्राङु॒त्क्रम्य॑ ब्रूया॒द् ..
गोमाꣳ॑ अ॒ग्ने , अवि॑माꣳ अ॒श्वी, य॒ज्ञ इत्यव॑ स॒भाꣳ रु॒न्धे ।   
</details>

<details><summary>भट्टभास्करटीका</summary>

पशवः खल्वित्यादि । द्विपादश्चतुष्पादश्च तस्मादिष्ट्वा प्राङुत्क्रम्य उदेत्य 'गोमाꣳ अग्ने' इत्यादिकां गोमतीमृचं ब्रूयात् जपेत्, अवरुन्धे च सभाम् ।  
</details>

<details open><summary>विश्वास-प्रस्तुतिः</summary>

प्र स॒हस्र॑म्प॒शूना᳚प्नोति ।  
</details>

<details><summary>मूलम्</summary>

प्र स॒हस्र॑म्प॒शूना᳚प्नोति ।  
</details>

<details><summary>भट्टभास्करटीका</summary>

प्राप्नोति च सहस्रं पशून् ।  
</details>

<details open><summary>विश्वास-प्रस्तुतिः</summary>

आस्य॑ प्र॒जाया᳚व्ँवा॒जी जा॑यते ॥
</details>

<details><summary>मूलम्</summary>

आस्य॑ प्र॒जाया᳚व्ँवा॒जी जा॑यते ॥
</details>

<details><summary>भट्टभास्करटीका</summary>

आजायते वाजी अस्य प्रजासु । वाजी अन्नवान् पुरुषः । पूर्ववत्प्रथमा तिङ्विभक्तिर्न निहन्यते । 'बर्हिषोहम्' इत्यनुवाकान्ते तु 'प्र सहस्रं पशूनाप्नोति' इत्येकैव तिङ्विभक्तिः ; आजायत इत्यस्या वेदितृविषयत्वात् । तस्माच्चलोपाभावादुभयमपि तत्र निहन्यते ॥

इति सप्तमे षष्ठोनुवाकः ॥
</details>

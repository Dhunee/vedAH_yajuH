+++
title = "०४ अग्निप्रणयनाङ्गमप्रतिरथसूक्तम्"

+++
त्रिष्टुप्  १३,   
१५ अनुष्टुप ।  
अग्निर्ऋषिः
चतुर्थकाण्डे षष्ठप्रपाठके चतुर्थोऽनुवाकः
<details open><summary>विश्वास-प्रस्तुतिः</summary>

आ॒शुश्शिशा॑नो वृष॒भो न यु॒ध्मो घ॑नाघ॒नः ख्षोभ॑णश्चर्षणी॒नाम् ।  
स॒ङ्क्रन्द॑नोऽनिमि॒ष ए॑कवी॒रश्श॒तꣳ सेना॑ अजयथ्सा॒कमिन्द्रः॑ ।  
</details>

<details><summary>मूलम्</summary>

आ॒शुश्शिशा॑नो वृष॒भो न यु॒ध्मो घ॑नाघ॒नः ख्षोभ॑णश्चर्षणी॒नाम् ।  
स॒ङ्क्रन्द॑नोऽनिमि॒ष ए॑कवी॒रश्श॒तꣳ सेना॑ अजयथ्सा॒कमिन्द्रः॑ ।  
</details>

<details><summary>सायण-टीका</summary>

२१७७ (अथ चतुर्थकाण्डे षष्ठमप्रपाठके चतुर्थोऽनुवाकः)।  
तृतीयोऽनुवाकेऽग्निप्रणयनमुक्तम्।  
अथाप्रतिरथसूक्तमुच्यते।  
कल्पः —  “आशुः शिशान इतिं दक्षिणतो ब्रह्मा दशर्चेनान्वेति मैत्रावरुणः प्रतिप्रस्थाता वा” इति।  
तत्र प्रथमामाह— आशुः शिशान इति।  
अयमिन्द्रः परमैश्वर्योपेतः शतं सेनाः शतसंख्याकाः परकीयसेनाः साकमेकपयत्नेनाजयत्।  
कीदृश इन्द्रः।  
आशुः शीघ्रकारी, शिशानस्तीक्ष्णोऽयुध इत्यर्थः।  
तत्र दृष्टान्तः वृषभो न युध्मः।  
यथा तृषभो वृषभान्तरेण योद्धमुत्सुकस्तद्वदयमपि घनाघनोऽतिशयेन शत्रूणां हिंसको घातकः।  
चर्षणीनां परसेनागतमनुष्याणां क्षोमणः क्षोभहेतुः।  
संक्रन्दनः समीचीनं क्रन्दनं परभयहेतुर्ध्वनिविशेषो यस्यासौ संक्रन्दनः।  
अनिमिषः कदाचिदपि निमेषं न करोत्यत्यन्तसावधान इत्यर्थः एकवीरः परानपेक्षेण ( क्षः ) स्वयमेक एव जेतुं समर्थः शूरः।  
</details>

<details open><summary>विश्वास-प्रस्तुतिः</summary>

स॒ङ्क्रन्द॑नेनानिमि॒षेण॑ जि॒ष्णुना॑ युत्का॒रेण॑ दुश्च्यव॒नेन॑ धृ॒ष्णुना᳚ ।  
तदिन्द्रे॑ण जयत॒ तथ्स॑हध्व॒य्ँयुधो॑ नर॒ इषु॑हस्तेन॒ वृष्णा᳚ ।  
</details>

<details><summary>मूलम्</summary>

स॒ङ्क्रन्द॑नेनानिमि॒षेण॑ जि॒ष्णुना॑ युत्का॒रेण॑ दुश्च्यव॒नेन॑ धृ॒ष्णुना᳚ ।  
तदिन्द्रे॑ण जयत॒ तथ्स॑हध्व॒य्ँयुधो॑ नर॒ इषु॑हस्तेन॒ वृष्णा᳚ ।  
</details>

<details><summary>सायण-टीका</summary>

अथ द्वितीयामाह— संक्रन्दनेनेति।  
युधो युद्धार्थिनो हे नरो मनुष्या इन्द्रेणानुगृहीताः सन्तस्तत्परबल जयत वशी कुरुत।  
वशीकृत्व च तत्सहध्वमभिभवत विनाशयतेत्यर्थः।  
कीदृशेनेन्द्रेण, संक्रन्दनेनानिमिषेण।  
पूर्ववद्व्याख्येयम्।  
जिष्णुना जयशीलेन, युस्कारेण युद्धकारिणा, दुश्च्यवनेन च्यावयितुं दुःशक्येन, धुष्णुना भीतिरहितेन, इषुहस्तेन बाणाद्यायुधोपेतेन, वृष्णा कामानां वर्षकेण।  
</details>

<details open><summary>विश्वास-प्रस्तुतिः</summary>

स इषु॑हस्तै॒स्स नि॑ष॒ङ्गिभि॑र्व॒शी सꣵस्र॑ष्टा॒ स युध॒ इन्द्रो॑ ग॒णेन॑ ।  
स॒ꣳ॒सृ॒ष्ट॒जिथ्सो॑म॒पा बा॑हुश॒र्ध्यू᳚र्ध्वध॑न्वा॒ प्रति॑हिताभि॒रस्ता᳚ ।  
</details>

<details><summary>मूलम्</summary>

स इषु॑हस्तै॒स्स नि॑ष॒ङ्गिभि॑र्व॒शी सꣵस्र॑ष्टा॒ स युध॒ इन्द्रो॑ ग॒णेन॑ ।  
स॒ꣳ॒सृ॒ष्ट॒जिथ्सो॑म॒पा बा॑हुश॒र्ध्यू᳚र्ध्वध॑न्वा॒ प्रति॑हिताभि॒रस्ता᳚ ।  
</details>

<details><summary>सायण-टीका</summary>

अत तृतीयामाह— स इषुहस्तैरिति।  
इषवो हस्तेषु येषां भटानां त इषुहस्तास्तै, साकं स इन्द्रो वशी परबलं स्ववशं करोति।  
निषङ्गिणः खड्गहस्तास्तैः साकं स इन्द्रो वशी स्वकीवैर्धानुष्कैः खड्गहस्तैश्चोपेतत्वात्परर्सैन्यं वशो करोतीत्यर्थः।  
यद्वा परसैन्यगतैर्धानुष्कैः खड्गहस्तैश्च सहितं तद्वशी करोति।  
स इन्द्रो युधो योद्धा  
२१८० सन्गणेन परकीयभटसमूहेन संस्रष्ठा सहसा गत्वा सम्यङ्मिश्रितो भवति।  
मिश्रीभूय च ये स्वेन संसृष्टास्तान्सर्वाञ्जयतीति संसृष्ठजित्।  
यजमानानां यागेषु सोमं पिवतीति सोमपा अत एव बाहुशर्धी बाहुवलोपेत ऊर्थ्वधन्वा निरन्तरमुद्यतधनुष्कः प्रतिहिताभिस्तेन धनुषा प्रेरिताभिरिषुभिरस्ता क्षेप्ता विनाशयतीत्यर्थः।  
</details>

<details open><summary>विश्वास-प्रस्तुतिः</summary>

बृह॑स्पते॒ परि॑ दीय [16]  रथे॑न रख्षो॒हामित्राꣳ॑ अप॒बाध॑मानः ।  
प्र॒भ॒ञ्जन्थ्सेनाः᳚ प्रमृ॒णो यु॒धा जय॑न्न॒स्माक॑मेध्यवि॒ता रथा॑नाम् ।  
</details>

<details><summary>मूलम्</summary>

बृह॑स्पते॒ परि॑ दीय [16]  रथे॑न रख्षो॒हामित्राꣳ॑ अप॒बाध॑मानः ।  
प्र॒भ॒ञ्जन्थ्सेनाः᳚ प्रमृ॒णो यु॒धा जय॑न्न॒स्माक॑मेध्यवि॒ता रथा॑नाम् ।  
</details>

<details><summary>सायण-टीका</summary>

अथ चतुर्थीमाह— बृहस्पते परीति।  
बृहद्वाक्तस्याः पालको बृहस्पतिरिन्द्रः।  
अत एव शाखान्तरे समाम्नातम्—“वाग्वै बृहत्तस्याः एष पतिस्तस्माद्बृहस्पतिरेषः” इति।  
व्याकरणकर्तृत्वमिन्द्रस्य वाक्पतित्वम्।  
तच्चान्यत्राऽऽम्नातम्— “ते देवा इन्द्रमब्रुवन्निमां नो वाच व्याकुर्विति”  इति।  
तथाविध हे इन्द्र त्वं रथेन परिदीय सर्वतो गच्छ।  
कीदृश इन्द्रः, रक्षोहा राक्षसानां हन्ता, अमित्राञ्शत्रूनवबाधमानो यथाऽपयन्ति तथा बाधमानः, सोनाः परकीयाः प्रभञ्जन्प्रकर्षेण भाग्नाः कुर्वन्, प्रमृणः प्रकर्षेण हिंसको युधा युद्धेन जयन्सर्वत विजयमानः।  
अस्माकमस्मदीयानां रथानामवितैधि रक्षको भव।  
</details>

<details open><summary>विश्वास-प्रस्तुतिः</summary>

गो॒त्र॒भिद॑ङ्गो॒विद॒व्ँवज्र॑बाहु॒ञ्जय॑न्त॒मज्म॑ प्रमृ॒णन्त॒मोज॑सा ।  
इ॒मꣳ स॑जाता॒ अनु॑ वीरयध्व॒मिन्द्रꣳ॑ सखा॒योऽनु॒ सꣳ र॑भध्वम् ।  
</details>

<details><summary>मूलम्</summary>

गो॒त्र॒भिद॑ङ्गो॒विद॒व्ँवज्र॑बाहु॒ञ्जय॑न्त॒मज्म॑ प्रमृ॒णन्त॒मोज॑सा ।  
इ॒मꣳ स॑जाता॒ अनु॑ वीरयध्व॒मिन्द्रꣳ॑ सखा॒योऽनु॒ सꣳ र॑भध्वम् ।  
</details>

<details><summary>सायण-टीका</summary>

अथ पञ्चमीमाह— 		गोत्रभिदभिति।  
हे सजाताः समानजन्मानोऽस्मदीया ज्ञातयो यूयमिम मिन्द्रमनुवरियध्वम्।  
अयमिन्द्रः पुरतो वीरः शूरोऽभवत्पश्चाद्यूयं शूरा भवत।  
हे सखाय इन्द्रमनुसंरभध्वमिन्द्रः पुरसो युद्धं सम्यगारभतां पश्चाद्भवत आरभन्ताम्।  
कीदृशमिन्द्रं गोत्रभिदं गोत्रान्पर्वतान्भिनत्ति तदीयपक्षांश्छिनत्तीति गोत्रभित्तं, गां भूमिं विन्दत्ते लभत इति गोवित्तं गोविदं, वज्रो वाहौ यस्य स वज्रबाहुस्तम्, अज्म जयन्तं भूमिराहित्यं शत्रूणां यथा भवति तथा विजयमानम्, ओजसा बलेन प्रभृणन्तं प्रकर्षेण हिसन्तम्।  
</details>

<details open><summary>विश्वास-प्रस्तुतिः</summary>

ब॒ल॒वि॒ज्ञा॒यस्स्थवि॑र॒ᳶ प्रवी॑र॒स्सह॑स्वान्वा॒जी सह॑मान उ॒ग्रः ।  
अ॒भिवी॑रो अ॒भिस॑त्वा सहो॒जा जैत्र॑मिन्द्र॒ रथ॒मा ति॑ष्ठ गो॒वित् ।  
</details>

<details><summary>मूलम्</summary>

ब॒ल॒वि॒ज्ञा॒यस्स्थवि॑र॒ᳶ प्रवी॑र॒स्सह॑स्वान्वा॒जी सह॑मान उ॒ग्रः ।  
अ॒भिवी॑रो अ॒भिस॑त्वा सहो॒जा जैत्र॑मिन्द्र॒ रथ॒मा ति॑ष्ठ गो॒वित् ।  
</details>

<details><summary>सायण-टीका</summary>

अथ षष्ठीमाह— बलविज्ञाय इति।  
हे इन्द्र त्वं जैवं जयशीलं रथमातिष्ठाऽऽरोह।  
कीदृशस्त्वं, वलं परकीयसामर्थ्यं विजानातीति बलविज्ञायः।  
स्थविरः पुरातनः।  
प्रवीरः शूरेष्वप्यतिशूरः।  
सहस्वान्बलवान्।  
वाज्यन्नवान्।  
सहमानः परेषामभिमविता।  
उग्रो युद्धेषु क्रूरः।  
अभितो वीराः शूरभटा यस्यासावभिवीरः।  
२१८१ अभितः सत्त्वानः परिचारकाः प्राणिनो यस्यासावमिसत्त्वा।  
सहसो बलाज्जातः सहोजा बलाधिक इत्यर्थः।  
गां भूमिं विन्दते लभत इति गोवित्।  
</details>

<details open><summary>विश्वास-प्रस्तुतिः</summary>

अ॒भि गो॒त्राणि॒ सह॑सा॒ गाह॑मानोऽदा॒यः [17]  वी॒रश्श॒तम॑न्यु॒रिन्द्रः॑ ।  
दु॒श्च्य॒व॒नᳶ पृ॑तना॒षाड॑यु॒ध्यो᳚ऽस्माक॒ꣳ॒ सेना॑ अवतु॒ प्र यु॒थ्सु ।  
</details>

<details><summary>मूलम्</summary>

अ॒भि गो॒त्राणि॒ सह॑सा॒ गाह॑मानोऽदा॒यः [17]  वी॒रश्श॒तम॑न्यु॒रिन्द्रः॑ ।  
दु॒श्च्य॒व॒नᳶ पृ॑तना॒षाड॑यु॒ध्यो᳚ऽस्माक॒ꣳ॒ सेना॑ अवतु॒ प्र यु॒थ्सु ।  
</details>

<details><summary>सायण-टीका</summary>

अथ सप्तमीमाह— अभिगोत्राणीति।  
अयमिन्द्रः प्रयुत्सु प्रकृष्टेषु युद्धेषु अस्माकं सेना अवतु रक्षतु।  
कीदृश इन्द्रः, अभि सर्वतोऽवस्थितानि गोत्राणि युद्धक्षेत्राणि सहसा शीघ्रं गाहमानः प्रविशन्।  
अदायो दा(द)यारहितः।  
वीरः शूरः।  
शतमन्युर्बहुविधक्रोधयुक्तः।  
दुश्च्यवनश्च्यावयितुं दुःशक्यः।  
पृतनाषाट् परकीयसेनानामभिभविता।  
अयुध्यः केनापि योद्धुमशक्यः।  
</details>

<details open><summary>विश्वास-प्रस्तुतिः</summary>

इन्द्र॑ आसान्ने॒ता बृह॒स्पति॒र्दख्षि॑णा य॒ज्ञᳶ पु॒र ए॑तु॒ सोमः॑ ।  
दे॒व॒से॒नाना॑मभिभञ्जती॒नाञ्जय॑न्तीनाम्म॒रुतो॑ य॒न्त्वग्रे᳚ ।  
</details>

<details><summary>मूलम्</summary>

इन्द्र॑ आसान्ने॒ता बृह॒स्पति॒र्दख्षि॑णा य॒ज्ञᳶ पु॒र ए॑तु॒ सोमः॑ ।  
दे॒व॒से॒नाना॑मभिभञ्जती॒नाञ्जय॑न्तीनाम्म॒रुतो॑ य॒न्त्वग्रे᳚ ।  
</details>

<details><summary>सायण-टीका</summary>

+++(अस्य अष्टममन्त्रस्य व्याख्या नोपलब्धा)+++
</details>

<details open><summary>विश्वास-प्रस्तुतिः</summary>

इन्द्र॑स्य॒ वृष्णो॒ वरु॑णस्य॒ राज्ञ॑ आदि॒त्याना᳚म्म॒रुता॒ꣳ॒ शर्ध॑ उ॒ग्रम् ।  
म॒हाम॑नसाम्भुवनच्य॒वाना॒ङ्घोषो॑ दे॒वाना॒ञ्जय॑ता॒मुद॑स्थात् ।  
</details>

<details><summary>मूलम्</summary>

इन्द्र॑स्य॒ वृष्णो॒ वरु॑णस्य॒ राज्ञ॑ आदि॒त्याना᳚म्म॒रुता॒ꣳ॒ शर्ध॑ उ॒ग्रम् ।  
म॒हाम॑नसाम्भुवनच्य॒वाना॒ङ्घोषो॑ दे॒वाना॒ञ्जय॑ता॒मुद॑स्थात् ।  
</details>

<details><summary>सायण-टीका</summary>

अथाष्टमीमाह +++( अत्र नवमीमाह इति व्याख्या स्यात् - सम्पदाकटिप्पनी )+++ — इन्द्रस्य वृष्ण इति।  
वृष्णः कामामिवर्षिण इन्द्रस्य राज्ञं राज्यं कुर्वतो वरुणस्य शघों बलमुग्रं युद्धेष्वतितीव्रमस्तु।  
महामनसां युद्धे स्थिरचितानां भुवनच्यवानां शत्रून्भूवनेभ्यरच्यावयितुं समर्थानां जयतां विजयमानानां देवानां घोषो निरुदस्थात्सर्वत उत्थितोऽभूत्।  
</details>

<details open><summary>विश्वास-प्रस्तुतिः</summary>

अ॒स्माक॒मिन्द्र॒स्समृ॑तेषु ध्व॒जेष्व॒स्माक॒य्ँया इष॑व॒स्ता ज॑यन्तु ।  
[18]
अ॒स्माक॑व्ँवी॒रा उत्त॑रे भवन्त्व॒स्मानु॑ देवा अवता॒ हवे॑षु ।  
</details>

<details><summary>मूलम्</summary>

अ॒स्माक॒मिन्द्र॒स्समृ॑तेषु ध्व॒जेष्व॒स्माक॒य्ँया इष॑व॒स्ता ज॑यन्तु ।  
[18]
अ॒स्माक॑व्ँवी॒रा उत्त॑रे भवन्त्व॒स्मानु॑ देवा अवता॒ हवे॑षु ।  
</details>

<details><summary>सायण-टीका</summary>

अत दशमीमाह— अस्माकमिभ्द्र इति।  
युद्धार्थं परसैन्यं गतेषु सम्यक्प्राप्तेषु सत्स्वस्माकमिन्द्रो रक्षिता भवत्विति शेषः।  
तदानीमस्माकं या इषवोऽस्मदीयैर्मुक्तास्ता जयन्तु परसैन्यानि विध्यन्तु।  
अस्माकं ये वीरा शूरा भटास्त उत्तरे भवन्तु परकीयभटेभ्य उत्कृष्टा भवन्तु।  
देवा हवेषु युद्धेषु अस्मानु अस्मानेवावतावन्तु रक्षन्तु।  
इत्थ दशर्चमप्रतिरथसूक्तं समाप्तम्।  
</details>

<details open><summary>विश्वास-प्रस्तुतिः</summary>

उद्ध॑र्षय मघव॒न्नायु॑धा॒न्युथ्सत्व॑नाम्माम॒काना॒म्महाꣳ॑सि ।  
उद्वृ॑त्रहन्वा॒जिना॒व्ँवाजि॑ना॒न्युद्रथा॑ना॒ञ्जय॑तामेतु॒ घोषः॑ ।  
</details>

<details><summary>मूलम्</summary>

उद्ध॑र्षय मघव॒न्नायु॑धा॒न्युथ्सत्व॑नाम्माम॒काना॒म्महाꣳ॑सि ।  
उद्वृ॑त्रहन्वा॒जिना॒व्ँवाजि॑ना॒न्युद्रथा॑ना॒ञ्जय॑तामेतु॒ घोषः॑ ।  
</details>

<details><summary>सायण-टीका</summary>

अथ तत्रैव विकल्पिताः पञ्चर्च उच्यन्ते— तत्र प्रथमामाह—  २१८२ उद्धर्षयेति।  
हे गघवन्निन्द्राऽऽयुधान्यस्मदीयोन्युद्धर्षय परकीयेभ्य उत्कृष्टानि कृत्वाऽस्मान्हर्षय।  
मामकानां मदीयानां सत्व [ त्त्वा  ] नां प्राणिनां वहांसि तेजांस्युत्कृष्टानि कृत्वा तान्हर्षय।  
हे वृत्रहन्वाजिनामस्मदीयानामश्वानां वाजिनानि शीघ्रगमनान्युक्तृष्टानि कृत्वा हर्षय।  
जयतां विजयं प्राप्नुवतां रथानामस्मदीयानां घोष उदेतु महाध्वनिरुद्गच्छतु।  
</details>

<details open><summary>विश्वास-प्रस्तुतिः</summary>

उप॒ प्रेत॒ जय॑ता नरस्स्थि॒रा व॑स्सन्तु बा॒हवः॑ ।  
इन्द्रो॑ व॒श्शर्म॑ यच्छत्वनाधृ॒ष्या यथाऽस॑थ ।  
</details>

<details><summary>मूलम्</summary>

उप॒ प्रेत॒ जय॑ता नरस्स्थि॒रा व॑स्सन्तु बा॒हवः॑ ।  
इन्द्रो॑ व॒श्शर्म॑ यच्छत्वनाधृ॒ष्या यथाऽस॑थ ।  
</details>

<details><summary>सायण-टीका</summary>

अथ द्वितीयामाह– उप प्नेतेति।  
हे नरोऽस्मदीयाः पुरुषा उपप्रेत परसैन्यस्य समीपे प्रकर्षेण यच्छत।  
ततो जयत विजयं प्राप्नुत।  
वो युष्माकं बाहवः स्वकीयायुवैः प्रहरणेषु स्थिराः सन्तु।  
यथा यूयमनाधृष्या असथ केनाप्यतिरस्कार्या भवय तथाऽयमिन्द्रो वो युष्माकं शर्म यच्छतु सुखं ददातु।  
</details>

<details open><summary>विश्वास-प्रस्तुतिः</summary>

अव॑सृष्टा॒ परा॑ पत॒ शर॑व्ये॒ ब्रह्म॑सꣳशिता ।  
गच्छा॒मित्रा॒न्प्र [19]  वि॒श॒ मैषा॒ङ्कञ्च॒नोच्छि॑षः ।  
</details>

<details><summary>मूलम्</summary>

अव॑सृष्टा॒ परा॑ पत॒ शर॑व्ये॒ ब्रह्म॑सꣳशिता ।  
गच्छा॒मित्रा॒न्प्र [19]  वि॒श॒ मैषा॒ङ्कञ्च॒नोच्छि॑षः ।  
</details>

<details><summary>सायण-टीका</summary>

अथ तृतीयामाह— अवसृष्टेति।  
हिंसिका हेतिः शरव्या।  
हे शरव्ये ग्रह्मणा संशिता तीक्ष्णीकृता त्वमवसृष्टाऽस्माभिर्मुक्ता सती षरापत सहसा परसैन्यै पतिता भव।  
पतित्वा अमित्राञ्शत्रून्नच्छ प्राप्नुहि।  
प्राप्य च प्रविशैषां शत्रूणां शरीरमध्ये प्रवेशं कुरु।  
प्रविश्य चैषां शत्रूणां मध्ये कंचन पुरुषं मोच्छिषोऽवशिष्टं मा कुरु।  
सर्वानपि जहीत्यर्थः।  
</details>

<details open><summary>विश्वास-प्रस्तुतिः</summary>

मर्मा॑णि ते॒ वर्म॑भिश्छादयामि॒ सोम॑स्त्वा॒ राजा॒मृते॑ना॒भि व॑स्ताम् ।  
उ॒रोर्वरी॑यो॒ वरि॑वस्ते अस्तु॒ जय॑न्त॒न्त्वामनु॑ मदन्तु दे॒वाः ।  
</details>

<details><summary>मूलम्</summary>

मर्मा॑णि ते॒ वर्म॑भिश्छादयामि॒ सोम॑स्त्वा॒ राजा॒मृते॑ना॒भि व॑स्ताम् ।  
उ॒रोर्वरी॑यो॒ वरि॑वस्ते अस्तु॒ जय॑न्त॒न्त्वामनु॑ मदन्तु दे॒वाः ।  
</details>

<details><summary>सायण-टीका</summary>

अथ चतुर्थीमाह— मर्माणि त इति।  
हे यजमान ते तव मर्माणि वर्मभिः कवचैश्छादयामि।  
सोमो रांजा त्वाममृतेन मरणनिवारकेण केनापि कवचविशेषेणाभिवस्ताममित आच्छादयतु।  
ते तव वरिवो धनमुरोर्वरीयोऽस्तु, अन्यदीयादधिकादप्यत्यन्तमधिकमस्तु।  
जयन्तं विजयं प्राप्नुवन्तं त्वां देवा अनुप्रदात्वनूकूला भूत्वा हृष्यन्तु।  
</details>

<details open><summary>विश्वास-प्रस्तुतिः</summary>

यत्र॑ बा॒णास्स॒म्पत॑न्ति कुमा॒रा वि॑शि॒खा इ॑व ।  
इन्द्रो॑ न॒स्तत्र॑ वृत्र॒हा वि॑श्वा॒हा शर्म॑ यच्छतु ॥ [20]
</details>

<details><summary>मूलम्</summary>

यत्र॑ बा॒णास्स॒म्पत॑न्ति कुमा॒रा वि॑शि॒खा इ॑व ।  
इन्द्रो॑ न॒स्तत्र॑ वृत्र॒हा वि॑श्वा॒हा शर्म॑ यच्छतु ॥ [20]
</details>

<details><summary>सायण-टीका</summary>

अथ पञ्जमीमाह— यत्र बाणाइति।  
यत्र यस्मिन्युद्धे बाणाः परैमुक्ताः संपतन्तीतश्चेतश्च संभूय पतन्ति।  
तत्र दृष्टान्तः कूमारा विशिखा इव, [ यथा ] मुण्डित शिरस्का विशीर्णकेशा वाऽत्यन्तं वालाश्चपलाः सन्न इतश्चेतश्च गच्छन्ति तद्वत्।  
तत्र युद्धेऽयमिन्द्रो विश्वाहा परकीयसर्वप्राणिघाती वृत्रहा विशेषतो वैरिघाती संन्नोऽस्मभ्यं शर्म यच्छतु सुखं ददातु ।  
आशुः शिशान इत्येतत्सूक्तं विनियुङ्क्ते —  
—  २१८३ “देवासुराः संयत्ता आसन्ते देवा एतदप्रतिरथमपश्यन्तेन वे तेऽप्रत्यसुरानजयन्तदप्रतिरथस्याप्रतिरथत्वं यदप्रतिरथं द्वितीवो होताऽन्वाहाप्रत्येव तेन यजमानो भ्रातृव्याञ्जयत्यथो अनभिजितमेवाभि जयति” [सं. का. ५ प्र. ४ अ. ६] इति।  
यदा देवाश्चासुराश्च युद्धायोद्यतास्तदानीं देवा विजयप्रदत्वेनाप्रतिरथाख्यमतत्सूक्तमपश्यन्।  
* तेनैवं यजमानः सर्वान्भ्रातृव्यान्प्रतिकूलराहित्यं यथा भवति तथैव जयति।  
अपि च पूर्वमनभिजितमपि धनं देशाविशेषं वा सर्वथाविजयत्येव।  
सूक्तमप्त्रसंख्यां विधत्ते–  
 दशर्चं भवति दशाक्षरा विराड्विरजेमौ लोकौ विधृतावनयोर्लोकयोर्विधृत्या अथो दशाक्षरा विराडन्नं विराड्विराज्येवान्नाद्ये प्रति तिष्ठति” (सं. का. ५ प्र. ४ अ. ६) इति।  
अस्मिन्ननुवाके समाम्नातानामुद्धर्षयेत्यादीनां पञ्चानां विकल्पार्थत्वात्सूक्तगता ऋचो दशैव संपद्यन्ते।  
विराद्छन्दसो दशक्षरत्वात्तस्य च्छन्दसः सामर्थ्थेनैव लोक्योर्विधृतत्वात्तयोर्विधृत्यर्थमिदं दशर्चं सूक्तं संपद्यते।  
अपि च दशाक्षरत्त्व विराट्छन्दसोऽन्नहेतुत्वेनान्नत्वाद्दशसंख्याद्वारा तस्मिन्नन्नाद्ये प्रतितिष्ठति।  

अथ पूर्वानुवाकोक्तविमान इत्यादिमन्त्रद्वयसाध्यमश्मनिधानं विधत्ते–  
 “असदिव वा अन्तरिक्षमन्तरिक्षनिवाऽऽग्नीघ्रेऽश्मानं नि दधाति सत्त्वाय” (सं. का. ५ प्र. ४ अ. ६) इति।  
भूमिवन्मूर्तस्वरूपाभावादिदमन्तरिक्षमविद्यमानसदृशं भवति।  
अन्तरिक्षसदृशं चाऽऽग्नीध्रं हविर्धानशकलग्रहसादनादीनामभावेन शून्यत्वप्रतिभानात्।  
अतः शून्यत्वनिवारणेन च सुसद्भावाय तत्रापि कंचिदश्मानं निदध्यात्।  
मन्त्रद्वित्वं प्रशंसति— “द्वाभ्यां प्रतिष्ठित्यै” [सं. का. ५ प्र. ४ अ. ६] इति।  
*अत्र तेन वै तेऽप्रत्यसुरानित्यादिंहोताऽन्वाहेत्यन्तसंहितावाक्यस्य व्याख्यानं त्रुटितम्।  
२१८४ प्रथममन्त्रे विमानशब्दस्य तात्पर्यं दर्शयति —  
 “विमान एष दिवो मध्य आस्त इत्याह व्येवतया मिमीते” [सं. का. ५ प्र. ४ अ. ६] इति।  
“एतयर्चा पूर्वं शून्यमाग्नीध्रं वस्तु विशिष्टं यथा भवति तथा मिमीत एव प्रमितं क्ररोत्येव।   
द्वितीममन्त्रे पृश्निशब्दतात्पर्यं दर्शयति —  
 “मध्ये दिवो निहितः पृश्निरश्मेत्याहान्यं वै पृप्श्यन्नमेवाव रुन्धे” (सं. का. ५ प्र. ४ अ. ६) इति।  
पक्वं शाल्यन्नं श्वेतं भवति।  
अतः श्वेतेनाश्मना तादृशमन्नं प्राप्नोति।  
इन्द्रं विश्वा अवीवृधन्नित्यादिमन्त्रचतुष्टयसाध्यं गमनं विधत्ते–  
 “चतसृभिरा षुच्छादेति चत्वारि छन्दाꣳ सि छन्दोभिरेव” (सं. का. ५ प्र. ४ अ. ६) इति।  
आग्नीघ्रान्निर्गत्य पुच्छपर्यन्तमेतैर्मन्त्रैर्गच्छेत्।  
गायत्र्यादीनां मुख्यच्छन्दसां चतुष्ट्वान्मन्त्रसंख्यायाश्छन्दोभिरेव युक्तो गतवान्भवति।  
प्रथममन्त्रस्य प्रथमपादेऽवीवृधन्निति पदस्म तात्पर्यं दर्शयति —  
 “इन्द्रं विश्वा अवीवृधन्नित्याह वृद्धिमेवोपावर्तते” (सं. का. ५ प्र. ४ अ. ६) इति।  
तत्रैव चतुर्थपादे वाजशब्दतात्पर्यं दर्शयति —  
 “वाजानाꣳ सत्पतिं पतिमित्याहान्नं वै वाजोऽन्नमेवाव रुन्धे” (सं. का. ५ प्र. ४ अ. ६) इति।  
“सुम्नहूर्यज्ञो देवाꣳ आ च वक्षदित्याह प्रङ्वा वै पशवः सुम्नं प्रजामेव पशूनात्मन्धत्ते” [सं. का. ५ प्र. ४ अ. ६] इति।  
   अस्मिन्नेव मन्त्र उत्तरभागस्य तात्पर्यं दर्शयति —  
 “यक्षदग्निर्देवो देवाꣳ आ च यक्षदित्याह स्वमाकृत्यै” [सं. का. ५ प्र. ४ अ. ६] इति।  
देवाꣳ आ च वक्षदित्युक्या तान्देवान्स्वगतान्स्वाधीनान्करोति।  
२१८५ तृतीयमन्त्रगतयोरुद्ग्राभनिग्राभशब्देयास्तात्पर्यं दर्शयति —  
 “वाजस्य मा प्रसवेनोद्ग्राभेणोदग्रभीदित्यहासौ वा आदित्य उद्यन्नुद्ग्राभ एष निम्रोचन्निग्राभो ब्रह्मणैवाऽऽत्मानमुद्गृह्णाति ब्रह्मणा भ्रातृव्यं निगृह्णाति” [सं. का. ५ प्र. ४ अ. ६] इति।  
ऊर्ध्वग्रहणवाचिनोद्ग्राभशब्देनोद्गच्छन्निग्राभशब्देनाधो गच्छन्नसावादित्यो लक्ष्यते।  
अतस्तदुभयप्रतिपादकेन मन्त्रेणाऽऽत्मानमुद्गृह्णाति उत्कर्षं प्रापयति।  
स्वभ्रातृघ्यं निगृह्णाति निग्रहं प्रापयति।  
अत्र विनियोगसंग्रहः—  
आशुरित्यप्रतिरथं होताऽन्वाह दशर्चकम्।  
उद्धर्षति विकल्पार्था मन्त्राः पञ्चदशेरिताः॥  
इति ।  
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे षष्ठप्रपाठके चतुर्थोऽनुवाकः ॥  
४ ॥  
</details>

+++
title = "११ याज्यापुरोनुवाक्याः"

+++
त्रिष्टुप्, १-३ गायत्री
७,९,११-१२ अनुष्टुप्
विश्वेदेवा ऋषयः
<details open><summary>विश्वास-प्रस्तुतिः</summary>

इ॒दव्ँवा॑मा॒स्ये॑ ह॒विᳶ प्रि॒यमि॑न्द्राबृहस्पती ।  
उ॒क्थम्मद॑श्च शस्यते ।
</details>

<details><summary>मूलम्</summary>

इ॒दव्ँवा॑मा॒स्ये॑ ह॒विᳶ प्रि॒यमि॑न्द्राबृहस्पती ।  
उ॒क्थम्मद॑श्च शस्यते ।
</details>

<details><summary>भट्टभास्कर-टीका</summary>

1अथ याज्याकाण्डं वैश्वदेवं 'यं कामयेत राजन्यमनपोब्धो जायेत वृत्रान् घ्नंश्चरेदिति तस्मा एतमैन्द्राबार्हस्पत्यं चरुं निर्वपेत्' इत्यस्य पुरोनुवाक्या - इदं वामिति गायत्री ॥ हे इन्द्राबृहस्पती वां युवयोरास्ये इदं प्रियं हविः आस्यस्थमेवेदं मन्तव्यम्, न यत्नसाध्यम् । यद्वा - इदं हविः युवयोरास्ये जुहोमीति शेषः । उक्थं शस्त्रं तदपि होत्रा शस्यते युवयोः प्रियम् । मदश्च मदहेतुश्च युवयोः । यद्वा - उक्थं शस्त्रं, मदः प्रतिगरः, तदुभयमपि युवयोः प्रियत्वात् शस्यते एव इदं हविरपि युवयोः प्रियत्वात् मया हूयते इति । यद्वा - उक्थं मदश्च शस्यते, यदर्थं स सोम एवेदं हविः । याभ्यां वोक्थं मदश्च शस्यते तयोर्युवयोरिदं हविरिति ॥
</details>

<details open><summary>विश्वास-प्रस्तुतिः</summary>

अ॒यव्ँवा॒म्परि॑ षिच्यते॒ सोम॑ इन्द्राबृहस्पती ।   
चारु॒र्मदा॑य पी॒तये᳚ ।
</details>

<details><summary>मूलम्</summary>

अ॒यव्ँवा॒म्परि॑ षिच्यते॒ सोम॑ इन्द्राबृहस्पती ।   
चारु॒र्मदा॑य पी॒तये᳚ ।
</details>

<details><summary>भट्टभास्कर-टीका</summary>

2अथ तत्रैव पुरोनुवाक्या विकल्प्यते - अयं वामिति गायत्री ॥ हे इन्द्राबृहस्पती अयं सोमः सोमसदृशं हविः चारुः दीप्तिमान् मदनसमर्थो वा । वां युवयोः मदाय मदार्थं पीतये पानाय परिषिच्यते सर्वतः पूर्यते । 'क्तिच्क्तौ च' इति क्तिच् ॥
</details>

<details open><summary>विश्वास-प्रस्तुतिः</summary>

अ॒स्मे इ॑न्द्राबृहस्पती र॒यिन्ध॑त्तꣳ शत॒ग्विन᳚म् ।   
अश्वा॑वन्तꣳ सह॒स्रिण᳚म् ।
</details>

<details><summary>मूलम्</summary>

अ॒स्मे इ॑न्द्राबृहस्पती र॒यिन्ध॑त्तꣳ शत॒ग्विन᳚म् ।   
अश्वा॑वन्तꣳ सह॒स्रिण᳚म् ।
</details>

<details><summary>भट्टभास्कर-टीका</summary>

3पुनश्च विकल्पः - अस्मे इति गायत्री ॥ हे इन्द्राबृहस्पते अस्मे अस्मभ्यम् । 'सुपां सुलुक्' इति शेआदेशः, 'शे' इति प्रगृह्यत्वम् । रयिं धनं धत्तं दत्तम् । रयिर्विशेष्यते - शतग्विनं शतसंख्याकानां बहूनां गवां समाहारश्शतगवं, 'गोरतद्धितलुकि' इति टच्समासान्तः, तद्वन्तं शतग्विनं, अकारलोपश्छान्दसः । अश्वावन्तं अश्वैस्तद्वन्तम् । 'मन्त्रे सोमाश्व' इति दीर्घत्वम् । कियद्भिरश्वैस्तद्वन्तम्? सहस्रिणं सहस्रसङ्ख्यैः गोभ्योपि बहुतरैरश्वैः अन्यैर्वा गजादिभिस्तद्वन्तम् । ईदृशं रयिं अस्मभ्यं धत्तं अस्मामु स्थापयतम् ॥
</details>

<details open><summary>विश्वास-प्रस्तुतिः</summary>

बृह॒स्पति॑र्न॒ᳶ परि॑ पातु प॒श्चादु॒तोत्त॑रस्मा॒दध॑रादघा॒योः ।  

इन्द्रᳶ॑ पु॒रस्ता॑दु॒त म॑ध्य॒तो न॒स्सखा॒ सखि॑भ्यो॒ वरि॑वᳵ कृणोतु ।  
</details>

<details><summary>मूलम्</summary>

बृह॒स्पति॑र्न॒ᳶ परि॑ पातु प॒श्चादु॒तोत्त॑रस्मा॒दध॑रादघा॒योः ।  

इन्द्रᳶ॑ पु॒रस्ता॑दु॒त म॑ध्य॒तो न॒स्सखा॒ सखि॑भ्यो॒ वरि॑वᳵ कृणोतु ।  
</details>

<details><summary>भट्टभास्कर-टीका</summary>

4अथ याज्या - बृहस्पतिर्न इति त्रिष्टुप् ॥ बृहस्पतिः नः अस्मान् परिपातु सर्वैः प्रकारैः रक्षतु । पश्चादपरस्यां दिशि अवस्थितात् अघायोः अघं पापं योस्मभ्यमिच्छति तस्मात् पुरुषान्नः पातु । 'छन्दसि परेच्छायामपि' इति क्यच्, 'न छन्दसि' इतीत्वाभावः । उत अपि च उत्तरस्मादुत्तरदिगवस्थितात् अघायोर्नः पातु । अधरात् दक्षिणदिगवस्थिताच्चाघायोर्नः पातु, भूगोळे दक्षिणस्याधरत्वात् । इन्द्रश्च नो ऽस्मान्पुरस्तात्पूर्वतः पातु पूर्वस्यां दिश्यवस्थितात् अघायोः नः पातु । उत अपि च मध्यतः मध्यदिग्व्यवस्थिताच्च । किंच – सखा समानख्यानः सखिभ्यः समानख्यानेभ्यः यजमानेभ्यः वरिवः धनं कृणोतु ददातु । कः? आनन्तर्यादिन्द्रः ॥
</details>

<details open><summary>विश्वास-प्रस्तुतिः</summary>

वि ते॒ विष्व॒ग्वात॑जूतासो अग्ने॒ भामा॑सः [32]  शु॒चे॒ शुच॑यश्चरन्ति ।  
तु॒वि॒म्र॒ख्षासो॑ दि॒व्या नव॑ग्वा॒ वना॑ वनन्ति धृष॒ता रु॒जन्तः॑ ।
</details>

<details><summary>मूलम्</summary>

वि ते॒ विष्व॒ग्वात॑जूतासो अग्ने॒ भामा॑सः [32]  शु॒चे॒ शुच॑यश्चरन्ति ।  
तु॒वि॒म्र॒ख्षासो॑ दि॒व्या नव॑ग्वा॒ वना॑ वनन्ति धृष॒ता रु॒जन्तः॑ ।
</details>

<details><summary>भट्टभास्कर-टीका</summary>

5'मेध्या च वा एतस्यामेध्या च तनुवौ संसृज्येते । यस्याहिताग्नेरन्यैरग्निभिरग्नयस्संसृज्यन्ते । अग्नये विविचये पुरोडाशमष्टाकपालं निर्वपेत्' इत्यस्य पुरोनुवाक्या - वि ते इति त्रिष्टुप् ॥ हे अग्ने ते तव विष्वक् नानागतिः वातजूतासः वातेन जूताः प्रेरिताः वातजूतासः । जु इति सौत्रो धातुः, जुवः कर्मणि निष्ठायां छान्दसं दीर्घत्वम्, 'आज्जसेरसुक्', तृतीया कर्मणि' इति पूर्वपदप्रकृतिस्वरत्वम् । यद्वा - वातस्येव जूतं वेगो येषामिति वातजूतासः । भामासः भासनशीलाः क्रूररूपा वा हे शुचे दीप्त शुचयः दीप्तयः तव विचरन्ति विष्वग्गमनाः ।   
किंच – तुविम्रक्षासः बहुशूद्धयः बहूनां वा शोधनाः । मृजेरौणादिके सप्रत्यये अमागमः, पूर्ववदसुक् । सेचनार्थात्स एव प्रत्ययः, अमागमश्च, बहुसेचकाः वृष्ट्या बहुविकारत्वादवग्रहश्च बहुव्रीहित्वे त्रिचक्रादित्वादुत्तरपदानोदात्तत्वम् । दिव्याः दिवमर्हतीति दण्डादिभ्यो यत् । नवग्वाः नवगतयः नित्याभिनवाः । अनवग्रह एव । गमेः क्विप्, 'ऊङ्च गमादीनामिति वक्तव्यम्' इत्यूकारः, जसि छान्दसं दीर्घत्वम् । वना वनानि उदकानि वनन्ति संभवन्ति धृषता धर्षणेन प्रसहनेन रुजन्तः वैगुण्यं भजन्तः । तया समृद्ध्या वृष्टिमुत्पादयन्तु तव शुचय इति ॥
</details>

<details open><summary>विश्वास-प्रस्तुतिः</summary>

त्वाम॑ग्ने॒ मानु॑षीरीडते॒ विशो॑ होत्रा॒विद॒व्ँविवि॑चिꣳ रत्न॒धात॑मम् ।  

गुहा॒ सन्तꣳ॑ सुभग वि॒श्वद॑र्शतन्तुविष्म॒णसꣳ॑ सु॒यज॑ङ्घृत॒श्रिय᳚म् ।
</details>

<details><summary>मूलम्</summary>

त्वाम॑ग्ने॒ मानु॑षीरीडते॒ विशो॑ होत्रा॒विद॒व्ँविवि॑चिꣳ रत्न॒धात॑मम् ।  

गुहा॒ सन्तꣳ॑ सुभग वि॒श्वद॑र्शतन्तुविष्म॒णसꣳ॑ सु॒यज॑ङ्घृत॒श्रिय᳚म् ।
</details>

<details><summary>भट्टभास्कर-टीका</summary>

6अथ याज्या - त्वामग्ने मानुषीरिति त्रिष्टुप् ॥ हे अग्ने त्वां मानुषीः मनुष्याः विशः प्रजाः ईडते स्तुवन्ति । 'मनोर्जातौ' इत्यञ्, 'टिड्ढाणञ्' इत्यादिना ङीप्, 'वा छन्दसि' इति पूर्वसवर्णदीर्घत्वम् । होत्राविदं वाग्विशेषज्ञं विविचिं विवेचकं मिश्रितानां शोधकम् । विपूर्वाद्विचेः 'इक्कृष्यादिभ्यः' इतीक् । रत्नधातमं रमणीयानां धनानां धातृतमं दातृतमं गुहा गुहायां सन्तं गुह्यम् । सप्तम्या आकारः । हे सुभग सर्वस्य प्रिय । यद्वा - शोभनधन विश्वदर्शतं विश्वस्य दर्शयितारं, विश्वं दर्शनमस्येति बहुव्रीहिः । तुविष्मणसं प्रवृद्धमनसं, महाबलमित्येके, बहूनां मन्तारमित्यन्ये । छान्दसस्सुट्, णत्वं च, बहुव्रीहित्वे त्वन्तोदात्तत्वं त्रिचक्रादित्वाद्द्रष्टव्यम् बहुविकारत्वादनवग्रहः । सुयजं सुष्ठु यष्टारं वैगुण्यापनोदनं घृतश्रियं घृतस्य श्रयितारम् । 'क्विब्वचि' इत्यादिना क्विप्दीर्घौ । ईदृशं त्वामीडते प्रजाः । त्वं च अभिप्रेतैर्योजय सर्वतोस्मदभिप्रेतमपि साधयसि ॥
</details>

<details open><summary>विश्वास-प्रस्तुतिः</summary>

धा॒ता द॑दातु नो र॒यिमीशा॑नो॒ जग॑त॒स्पतिः॑ ।  
स नᳶ॑ पू॒र्णेन॑ वावनत् ।
</details>

<details><summary>मूलम्</summary>

धा॒ता द॑दातु नो र॒यिमीशा॑नो॒ जग॑त॒स्पतिः॑ ।  
स नᳶ॑ पू॒र्णेन॑ वावनत् ।
</details>

<details><summary>भट्टभास्कर-टीका</summary>

7सन्ति देविकाहवींषि 'धात्रे पुरोडाशं द्वादशकपालं निर्वपति' , 'देविका निर्वपेत्प्रजाकामः' इति च विहितानि । तत्र धातुः पुरोनुवाक्या - धातेति गायत्री ॥ धाता विश्वस्य धारयिता नोस्मभ्यं धनं ददातु । ईशानः सर्वार्थसाधनशक्तः । अनुदात्तेत्त्वाल्लसार्वधातुकानुदात्तत्वम् । जगतः पतिः पालयिता । 'षष्ठ्याः पतिपुत्र' इति सत्वम् । किञ्च - स देवोस्मान् पूर्णेन पूरणाय वावनत् संभजताम्, अत्यर्थं परिगृह्णात्वस्मानिति । यद्वा - पूर्णेन आप्यायितेन नो ऽस्मान्योजयतु । वनतेर्लेटि शपः श्लुः, लेटोडागमः, तुजादित्वादभ्यासस्य दीर्घत्वम् ॥
</details>

<details open><summary>विश्वास-प्रस्तुतिः</summary>

धा॒ता प्र॒जाया॑ उ॒त रा॒य ई॑शे धा॒तेदव्ँविश्व॒म्भुव॑नञ्जजान ।   
धा॒ता पु॒त्रय्ँयज॑मानाय॒ दाता᳚ [33] तस्मा॑ उ ह॒व्यङ्घृ॒तव॑द्विधेम ।
</details>

<details><summary>मूलम्</summary>

धा॒ता प्र॒जाया॑ उ॒त रा॒य ई॑शे धा॒तेदव्ँविश्व॒म्भुव॑नञ्जजान ।   
धा॒ता पु॒त्रय्ँयज॑मानाय॒ दाता᳚ [33] तस्मा॑ उ ह॒व्यङ्घृ॒तव॑द्विधेम ।
</details>

<details><summary>भट्टभास्कर-टीका</summary>

8याज्या - धाता प्रजाया इति त्रिष्टुप् ॥ धाता प्रजायाः पुत्रादेः उत अपि च रायो धनस्य च ईशे ईष्टे । 'लोपस्त आत्मनेपदेषु' इति तलोपः । इद विश्वं भुवनं भूतजातं धाता जनान जनयामास । ण्यन्ताल्लिटि 'बहुलमन्यत्रापि' इति णिलुक् । धातेव पुत्रं यजमानाय दाता ताच्छील्येन ददाति । तस्मा उ तस्मा एव देवाय हव्यमिदं घृतवत् घृतयुक्तं विधेम दद्मः । विध विधाने, तौदादिकः ॥
</details>

<details open><summary>विश्वास-प्रस्तुतिः</summary>

धा॒ता द॑दातु नो र॒यिम्प्राची᳚ञ्जी॒वातु॒मख्षि॑ताम् ।  
व॒यन्दे॒वस्य॑ धीमहि सुम॒तिꣳ स॒त्यरा॑धसः ।
</details>

<details><summary>मूलम्</summary>

धा॒ता द॑दातु नो र॒यिम्प्राची᳚ञ्जी॒वातु॒मख्षि॑ताम् ।  
व॒यन्दे॒वस्य॑ धीमहि सुम॒तिꣳ स॒त्यरा॑धसः ।
</details>

<details><summary>भट्टभास्कर-टीका</summary>

9तत्रैव याज्यानुवाक्ये विकल्प्येते - धातेत्यनुष्टुप् ॥ धाता ददातु नो रयिम् । गतम् । प्राचीं प्रकृष्टगमनां अनुगुणां जीवातुं जीवनार्थं जीवनाय पर्याप्तम् । जीवेरातुप्रत्ययः । अक्षितां अक्षीणां, ततश्च तेनैव धनेन वयं देवस्य सवितुः सत्यराधसः सत्यधनस्य सुमतिं शोभनमतिं, कम्? यागम् । धीमहि धारयामः तं यजेमहीत्यर्थः । धीङ् आधारे, शपो लुक् । यद्वा - देवस्य धातुः कल्याणीं मतिं तद्विषयां कल्याणीं बुद्धिं तां धीमहि कुर्मः ॥
</details>

<details open><summary>विश्वास-प्रस्तुतिः</summary>

धा॒ता द॑दातु दा॒शुषे॒ वसू॑नि प्र॒जाका॑माय मी॒ढुषे॑ दुरो॒णे ।    
तस्मै॑ दे॒वा अ॒मृता॒स्सव्ँव्य॑यन्ता॒व्ँविश्वे॑ दे॒वासो॒ अदि॑तिस्स॒जोषाः᳚ ।
</details>

<details><summary>मूलम्</summary>

धा॒ता द॑दातु दा॒शुषे॒ वसू॑नि प्र॒जाका॑माय मी॒ढुषे॑ दुरो॒णे ।    
तस्मै॑ दे॒वा अ॒मृता॒स्सव्ँव्य॑यन्ता॒व्ँविश्वे॑ दे॒वासो॒ अदि॑तिस्स॒जोषाः᳚ ।
</details>

<details><summary>भट्टभास्कर-टीका</summary>

10याज्या - धातेति त्रिष्टुप् ॥ धाता हवींषि दाशुषे हविर्दत्तवते यजमानाय वसूनि धनानि प्रजार्थानि ददातु प्रजाकामाय प्रजानां कामयमानाय । 'शीलिकामि' इत्यादिना णः, पूर्वपदप्रकृतिस्वरत्वं च । मीढुषे मेहनसमर्थाय दुरोणे दुःखेनापयितव्ये गृहे वर्तमानाय गृहस्थाय । यद्वा - दुरोणे यज्ञगृहे मीढुषे हविस्सिक्तवते तस्मै देवा अमृता अमरणाः संव्ययन्तां संहत्य वसूनि ददातु, विश्वेदेवाश्च गणाः सजोषाः, अदितिश्च सजोषा समानप्रीतिः । 'परादिश्छन्दसि' इत्युत्तरपदाद्युदात्तत्वम् ॥
</details>

<details open><summary>विश्वास-प्रस्तुतिः</summary>

अनु॑ नो॒ऽद्यानु॑मतिर्य॒ज्ञन्दे॒वेषु॑ मन्यताम् ।  
अ॒ग्निश्च॑ हव्य॒वाह॑नो॒ भव॑तान्दा॒शुषे॒ मयः॑ ।
</details>

<details><summary>मूलम्</summary>

अनु॑ नो॒ऽद्यानु॑मतिर्य॒ज्ञन्दे॒वेषु॑ मन्यताम् ।  
अ॒ग्निश्च॑ हव्य॒वाह॑नो॒ भव॑तान्दा॒शुषे॒ मयः॑ ।
</details>

<details><summary>भट्टभास्कर-टीका</summary>

11अनुमतेः पुरोनुवाक्या - अनु न इत्यनुष्टुप् ॥ नोस्माकमिमं यज्ञं अनुमतिर्देवी अद्येदानीं देवेषु अनुमन्यतां देवान् प्रापयतु देवनिमित्तं वा अनुजानातु । ऊनचन्द्रा पौर्णमासी अनुमतिः । अग्निश्च हव्यवाहनः हविषां वोढा देवेष्वनुमन्यतामित्येव । 'हव्येनन्तः पादम्' इति ञ्युट्, किंच - तौ अनुमतिहव्यवाहनौ दाशुषे हविर्दत्तवते अस्मै यजमानाय मयः सुखहेतुः भवताम् ॥
</details>

<details open><summary>विश्वास-प्रस्तुतिः</summary>

अन्विद॑नुमते॒ त्वम् [34]  मन्या॑सै॒ शञ्च॑ नᳵ कृधि ।  
क्रत्वे॒ दख्षा॑य नो हिनु॒ प्र ण॒ आयूꣳ॑षि तारिषः ।
</details>

<details><summary>मूलम्</summary>

अन्विद॑नुमते॒ त्वम् [34]  मन्या॑सै॒ शञ्च॑ नᳵ कृधि ।  
क्रत्वे॒ दख्षा॑य नो हिनु॒ प्र ण॒ आयूꣳ॑षि तारिषः ।
</details>

<details><summary>भट्टभास्कर-टीका</summary>

12याज्या - अन्वित्यनुष्टुप् ॥ अनुमते त्वं मन्यासै अनुमन्यस्व लोटि 'वैतोन्यत्र' इत्यैकारः । किंच - नोस्माकं शं सुखं च कृधि कुरु । करोतेर्लोटि शपो लुक्, 'श्रुशृणुकृवृभ्यः' इति धिभावः । किं पुनरनुमन्तव्यमित्याह - क्रत्वे क्रतवे यागाय प्रत्ययाय वा दक्षाय समर्थाय शीघ्रकरणाय क्रत्वर्थं वा यद्दक्षमन्नं तदर्थं नः अस्मान् हिनु प्रेरय । 'जसादिषु वा वचनम् प्राङ्णौ चङ्युपधायाः' इति दीर्घं ङितीति गुणो न प्रवर्तते । तदर्थं चास्माकं आयूंषि प्रतारिषः प्रवर्तय । तरतेर्ण्यान्ताल्लेटि 'सिब्बहुलं लेटि' इति सिप् 'लेटोडाटौ' इत्यडागमः, 'उपसर्गाद्बहुलम्' इति नसो णत्वम् ॥
</details>

<details open><summary>विश्वास-प्रस्तुतिः</summary>

अनु॑ मन्यतामनु॒मन्य॑माना प्र॒जाव॑न्तꣳ र॒यिमख्षी॑यमाणम् ।   
तस्यै॑ व॒यꣳ हेड॑सि॒ मापि॑ भूम॒ सा नो॑ दे॒वी सु॒हवा॒ शर्म॑ यच्छतु ।
</details>

<details><summary>मूलम्</summary>

अनु॑ मन्यतामनु॒मन्य॑माना प्र॒जाव॑न्तꣳ र॒यिमख्षी॑यमाणम् ।   
तस्यै॑ व॒यꣳ हेड॑सि॒ मापि॑ भूम॒ सा नो॑ दे॒वी सु॒हवा॒ शर्म॑ यच्छतु ।
</details>

<details><summary>भट्टभास्कर-टीका</summary>

13अथ विकल्पार्थे अनुमन्यतामिति त्रिष्टुप् ॥ अनुमन्यमाना अनुमतिर्देवी संगत्या रयिमनुमन्यताम् । कीदृशम्? प्रजावन्तं प्रजायुक्तं अक्षीयमाणं च । किंच - तस्यै तस्या अनुमतिदेव्याः हेडसि क्रोधेऽपि मा भूम, किन्तु अनुग्रह एव भूयास्म । सा च देवी नोस्मभ्यं शर्म सुखं यच्छतु ददातु सुहवा स्वाह्वाना । 'बहुलं छन्दसि' इति प्रागेव प्रत्ययोत्पत्तेस्संप्रसारणे कृते आकारान्तत्वाभावात्तलेव प्रवर्तते ॥
</details>

<details open><summary>विश्वास-प्रस्तुतिः</summary>

यस्या॑मि॒दम्प्र॒दिशि॒ यद्वि॒रोच॒तेऽनु॑मति॒म्प्रति॑ भूषन्त्या॒यवः॑ ।  
यस्या॑ उ॒पस्थ॑ उ॒र्व॑न्तरि॑ख्ष॒ꣳ॒ सा नो॑ दे॒वी सु॒हवा॒ शर्म॑ यच्छतु ॥ [35]  
</details>

<details><summary>मूलम्</summary>

यस्या॑मि॒दम्प्र॒दिशि॒ यद्वि॒रोच॒तेऽनु॑मति॒म्प्रति॑ भूषन्त्या॒यवः॑ ।  
यस्या॑ उ॒पस्थ॑ उ॒र्व॑न्तरि॑ख्ष॒ꣳ॒ सा नो॑ दे॒वी सु॒हवा॒ शर्म॑ यच्छतु ॥ [35]  
</details>

<details><summary>भट्टभास्कर-टीका</summary>

14[याज्या]यस्यामिति जगती ॥ यस्यां देव्यां [प्रदिशि प्रकर्षेण दिशन्त्यामाज्ञापयन्त्यां] यद्विरोचते विविधं भासते जगदिदं विश्वं आज्ञाविधेयं वर्तते इति । किंच – यामनुमतिं अनुमन्यमानां, भावो लक्ष्यते मद्भावे भावात्, अभावे चाभावात् । किंच - यस्या उपस्थः तत्स्थानीयं उर्वन्तरिक्षं महदिदमाकाशं विश्वं व्याप्य स्थितत्वात् । सा नः इति । गतम् ॥
</details>

<details open><summary>विश्वास-प्रस्तुतिः</summary>

रा॒काम॒हꣳ सु॒हवाꣳ॑ सुष्टु॒ती हु॑वे शृ॒णोतु॑ नस्सु॒भगा॒ बोध॑तु॒ त्मना᳚ ।   
सीव्य॒त्वप॑स्सू॒च्याऽच्छि॑द्यमानया॒ ददा॑तु वी॒रꣳ श॒तदा॑यमु॒क्थ्य᳚म् ।  
</details>

<details><summary>मूलम्</summary>

रा॒काम॒हꣳ सु॒हवाꣳ॑ सुष्टु॒ती हु॑वे शृ॒णोतु॑ नस्सु॒भगा॒ बोध॑तु॒ त्मना᳚ ।   
सीव्य॒त्वप॑स्सू॒च्याऽच्छि॑द्यमानया॒ ददा॑तु वी॒रꣳ श॒तदा॑यमु॒क्थ्य᳚म् ।  
</details>

<details><summary>भट्टभास्कर-टीका</summary>

15राकायाः पुरोनुवाक्या - राकामिति जगती ॥ संपूर्णचन्द्रा पौर्णमासी राका, राकां देवीं सुहवां स्वाह्वानां आह्वानप्रयोजनकारिणीं सुष्टुती शोभनया स्तुत्या अहं हुवे आह्वयामि । पूर्ववच्छपो लुक्, संप्रसारणं च । सुष्टुतिशब्दात्तृतीयैकवचनस्य 'सुपां सुलुक्' इति पूर्वसवर्ण ईकारः, 'मन्क्तिन् व्याख्यान' इत्युत्तरपदान्तोदात्तत्वम् । सा च सुभगा सुज्ञानादिका नोस्माकं शृणोतु, आह्वानं श्रुत्वा च बोधतु बुध्यतामस्मदभिप्रायं त्मना आत्मना स्वयमेव । 'मन्त्रेष्वाङ्यदेः' इति लोपः । बुद्ध्वा च अपः कर्म प्रजननाख्यं अस्मदभिप्रेतं सूच्या सूचीस्थानीयया अनुग्रहबुद्ध्या अच्छिद्यमानया अविल्छिन्नया सीव्यतु सन्तनोतु यथा वस्त्रादिकं सूच्या स्यूतं चिरं तिष्ठति, एवमिदं करोतु । तथा च कृत्वा वीरं विक्रान्तं पुत्रं शतदायं बहुधनं उक्थ्यं कर्मभिः प्रशस्यं स्तोत्रार्हं ददातु ॥
</details>

<details open><summary>विश्वास-प्रस्तुतिः</summary>

यास्ते॑ राके सुम॒तय॑स्सु॒पेश॑सो॒ याभि॒र्ददा॑सि दा॒शुषे॒ वसू॑नि ।   
ताभि॑र्नो अ॒द्य सु॒मना॑ उ॒पाग॑हि सहस्रपो॒षꣳ सु॑भगे॒ ररा॑णा ।   
</details>

<details><summary>मूलम्</summary>

यास्ते॑ राके सुम॒तय॑स्सु॒पेश॑सो॒ याभि॒र्ददा॑सि दा॒शुषे॒ वसू॑नि ।   
ताभि॑र्नो अ॒द्य सु॒मना॑ उ॒पाग॑हि सहस्रपो॒षꣳ सु॑भगे॒ ररा॑णा ।   
</details>

<details><summary>भट्टभास्कर-टीका</summary>

16याज्या - यास्ते इति जगती ॥ हे राके देवि यास्ते तव सुमतयः शोभनबुद्धयः अनुग्रहात्मिकाः सुपेशसः सुरूपाः शोभनविषया वा । 'मन्क्तिन्व्याख्यान' इत्यादिना पुर्वत्रोत्तरपदान्तोदात्तत्वम् । उत्तरत्र 'सोर्मनसी' इत्युत्तरपदाद्युदात्तत्वम् । याभिर्मतिभिः दाशुषे हविर्दत्तवते यजमानाय वसूनि धनानि ददासि ताभिर्मतिभिः उपलक्षिता तथाभूतसंकल्पा नो ऽस्मान् अद्येदानीं सुमना भूत्वा उपागहि उपागच्छ । व्यत्ययेन शपो लुक् । सहस्रपोषं बहुनो धनस्य पुष्टिं रराणा ददती उपागच्छतीति । रातेर्व्यत्ययेन आत्मनेपदम् । शपः श्लुः । हे सुभगे कल्याणधनप्रापिणि ॥
</details>

<details open><summary>विश्वास-प्रस्तुतिः</summary>

सिनी॑वालि॒ या सु॑पा॒णिः ।
</details>

<details><summary>मूलम्</summary>

सिनी॑वालि॒ या सु॑पा॒णिः ।
</details>

<details><summary>भट्टभास्कर-टीका</summary>

17सिनीवाल्याः पुरोनुवाक्या याज्या च - सिनीवालि या सुपाणिरित्युभे अनुष्टुभौ प्रतीकग्रहणं चेदम् ॥ सिनीवालि पृथुष्टुके पृथुजघने या त्वं देवानामसि स्वसा सहोत्पन्नाऽसि । सा त्वमिदमाहुतं हव्यं जुषस्व । हे देवि प्रजां चास्मभ्यं दिदिढ्ढि उपचितां कुरु ॥
</details>

<details open><summary>विश्वास-प्रस्तुतिः</summary>

सिनी॑वालि॒ या सु॑पा॒णिः ।
</details>

<details><summary>मूलम्</summary>

सिनी॑वालि॒ या सु॑पा॒णिः ।
</details>

<details><summary>भट्टभास्कर-टीका</summary>

18अथ द्वितीया - या सुपाणिः शोभनहस्ता स्वङ्गुरिः शोभनाङ्गुळिः सुषूमा शोभनप्रसूतिः बहुसूवरी बहूनामपत्यानां सवित्री । तस्यै विश्पत्नियै विशां पालयित्र्यै सिनीवाल्यै हविर्जुहोतनेति ॥
</details>

<details open><summary>विश्वास-प्रस्तुतिः</summary>

कु॒हूम॒हꣳ सु॒भगा᳚व्ँ विद्म॒नाप॑सम॒स्मिन्य॒ज्ञे सु॒हवा᳚ञ्जोहवीमि ।  
सा नो॑ ददातु॒ श्रव॑णम्पितृ॒णान्तस्या᳚स्ते देवि ह॒विषा॑ विधेम ।
</details>

<details><summary>मूलम्</summary>

कु॒हूम॒हꣳ सु॒भगा᳚व्ँ विद्म॒नाप॑सम॒स्मिन्य॒ज्ञे सु॒हवा᳚ञ्जोहवीमि ।  
सा नो॑ ददातु॒ श्रव॑णम्पितृ॒णान्तस्या᳚स्ते देवि ह॒विषा॑ विधेम ।
</details>

<details><summary>भट्टभास्कर-टीका</summary>

19कुह्वाः पुरोनुवाक्या - कुहूमहमिति त्रिष्टुप् ॥ नष्टचन्द्राऽमावास्या कुहूः, तां सुभगां शोभनधनादिकां विद्मनापसं विदितकर्माणं, वेदनं विद्मः, औणादिको मन्प्रत्ययः, तद्विद्मनं पामादिलक्षणो नप्रत्ययः, तादृशं अपः कर्म यस्या इति तादृशीं सुहवां स्वाह्वानां अस्मिन् यज्ञे जोहवीमि भृशमाह्वयामि, सा चाहूता अस्मभ्यं ददातु श्रवणं श्रुतिसुखं धनं यशो वा पितृणां पूर्वेषां संबन्धि पितृणां वा श्रुतिसुखं यथा भवति तया ददातु । इदानीं स्तुत्या अभिमुखीं देवतां प्रत्यक्षीकृत्याह - हे देवि कुहु तस्याः हविषा विधेम । 'क्रियाग्रहणं कर्तव्यम्' इति कर्मणः संप्रदानत्वाच्चतुर्थ्यर्थे षष्ठी । तादृग्गुणां त्वां हविषा परिचरेमेत्यर्थः ॥
</details>

<details open><summary>विश्वास-प्रस्तुतिः</summary>

कु॒हूर्दे॒वाना॑म॒मृत॑स्य॒ पत्नी॒ हव्या॑ नो अ॒स्य ह॒विष॑श्चिकेतु ।   
सन्दा॒शुषे॑ कि॒रतु॒ भूरि॑ वा॒मꣳ रा॒यस्पोष॑ञ्चिकि॒तुषे॑ दधातु ॥ [36]  
</details>

<details><summary>मूलम्</summary>

कु॒हूर्दे॒वाना॑म॒मृत॑स्य॒ पत्नी॒ हव्या॑ नो अ॒स्य ह॒विष॑श्चिकेतु ।   
सन्दा॒शुषे॑ कि॒रतु॒ भूरि॑ वा॒मꣳ रा॒यस्पोष॑ञ्चिकि॒तुषे॑ दधातु ॥ [36]  
</details>

<details><summary>भट्टभास्कर-टीका</summary>

20याज्या - कुहूरिति त्रिष्टुप् ॥ देवानाम्मध्ये कुहूर्देवी अमृतस्य अमृतत्वस्य उदकस्य वा पत्नी पालयित्री । यद्वा - देवानामिति सर्वविकारोपलक्षणम् । सर्वेषां भूतजातानां अमृतस्य पत्नी हव्या आह्वानार्हा । यत्प्रत्यये पूर्ववत्संप्रसारणत्वम् । तादृशी देवी नोस्माकं अस्य हविषः चरोः दीयमानस्य चिकेतु जानातु । ज्ञात्वा च दाशुषे हविर्दत्तवते यजमानाय भूरि भूयिष्ठं वामं वननीयं धनं संकिरतु ददातु । 'दाश्वान्' इति निपातः । रायस्पोषं तस्य धनस्य पुष्टिं चिकितुषे ज्ञातवते यजमानाय ददातु । कित ज्ञाने लिटः क्वसुः । रायः सत्वस्वरावुक्तौ ॥

 इति भट्टभास्करमिश्रविरचिते यजुर्वेदभाष्ये ज्ञानयज्ञाख्ये तृतीयकाण्डे तृतीयप्रपाठके एकादशोनुवाकः ॥
प्रपाठकश्च समाप्तः॥  

</details>
+++
title = "०५ भक्षानुवाकः"

+++

८ गायत्री , ९ बृहती  
१०, २० त्रिष्टुप्
१२ अनुष्टुप्
१४ द्विपदा गायत्री
 विश्वेदेवा ऋषयः  

<details><summary>मूलम् (संयुक्तम्)</summary>

भख्षेहि॒ मा वि॑श दीर्घायु॒त्वाय॑ शन्तनु॒त्वाय॑ रा॒यस्पोषा॑य॒ वर्च॑से सुप्रजा॒स्त्वायेहि॑ वसो पुरोवसो प्रि॒यो मे॑ हृ॒दो᳚ऽस्य॒श्विनो᳚स्त्वा बा॒हुभ्याꣳ॑ सघ्यासम्
</details>

<details open><summary>विश्वास-प्रस्तुतिः</summary>

भख्षेहि॒ मा वि॑श दीर्घायु॒त्वाय॑ शन्तनु॒त्वाय॑ रा॒यस्पोषा॑य॒ वर्च॑से सुप्रजा॒स्त्वाय॑ ।  
</details>

<details><summary>मूलम्</summary>

भख्षेहि॒ मा वि॑श दीर्घायु॒त्वाय॑ शन्तनु॒त्वाय॑ रा॒यस्पोषा॑य॒ वर्च॑से सुप्रजा॒स्त्वाय॑ ।  
</details>

<details><summary>भट्टभास्कर-टीका</summary>

1अथ भक्षानुवाकः । तत्र ग्रहणावेक्षणभक्षणादिषु यथालिङ्गं विनियोगः । तत्र भक्षणायाह्रियमाणं सोमं प्रतिगृह्णाति - भक्षेहीति ॥ भक्ष्यत इति भक्षः । हे भक्ष । षाष्ठिकमामन्त्रिताद्युदात्तत्वम् । एहि आगच्छ । गुणे कृते, 'अन्तादिवच्च' इति तस्य आङ्ग्रहणेन ग्रहणात् 'ओमाङोश्च' इति पररूपत्वम् । स त्वं मामाविश भक्षितोन्तः प्रविश दीर्घायुत्वाय । तादर्थ्ये चतुर्थी । मम दीर्घमायुर्यथा स्यादिति । बहुव्रीहौ छान्दसोन्त्यलोपः । शन्तनुत्वाय आरोग्याय रायो धनस्य पोषाय पुष्ट्यर्थम् । पूर्ववत्सत्वम् । वर्चसे दीप्तये बलाय वा । सुप्रजास्त्वाय शोभनापत्यत्वार्थं मामाविशेति ।
</details>

<details open><summary>विश्वास-प्रस्तुतिः</summary>

एहि॑ वसो पुरोवसो प्रि॒यो मे॑ हृ॒दो᳚ऽसि ।  
</details>

<details><summary>मूलम्</summary>

एहि॑ वसो पुरोवसो प्रि॒यो मे॑ हृ॒दो᳚ऽसि ।  
</details>

<details><summary>भट्टभास्कर-टीका</summary>

एहि वसो वासहेतो सर्वेषां, आगच्छ हे पुरोवसो पुरस्ताद्वसो वासयितॄणां पूर्वधनानां वा, प्रथमं मे मम हृदयस्य प्रियोसि, प्रीणयिताऽसि उपकारकत्वात् ।
</details>

<details open><summary>विश्वास-प्रस्तुतिः</summary>

अ॒श्विनो᳚स्त्वा बा॒हुभ्याꣳ॑ सघ्यासम् ।
</details>

<details><summary>मूलम्</summary>

अ॒श्विनो᳚स्त्वा बा॒हुभ्याꣳ॑ सघ्यासम् ।
</details>

<details><summary>भट्टभास्कर-टीका</summary>

अश्विनोर्बाहुभ्यां त्वां सघ्यासं गृह्लामि । आत्मनस्स्वातन्त्र्यनिवृत्यर्थमेवमुक्तम् । सघिः ग्रहणकर्मा छान्दसः ॥
</details>

<details open><summary>विश्वास-प्रस्तुतिः</summary>

नृ॒चख्ष॑सन्त्वा देव सोम सु॒चख्षा॒ अव॑ ख्येषम् ।
</details>

<details><summary>मूलम्</summary>

नृ॒चख्ष॑सन्त्वा देव सोम सु॒चख्षा॒ अव॑ ख्येषम् ।
</details>

<details><summary>भट्टभास्कर-टीका</summary>

2अवेक्षते - नृचक्षसमिति ॥ नॄन् चष्टे पश्यतीति नृचक्षाः । 'गतिकारकयोरपि' इत्यसुन्, कृदुत्तरपदप्रकृतिस्वरत्वम् । ईदृशं त्वां हे देव सोम त्वत्प्रसादात् सुचक्षाः सुष्ठु द्रष्टा अहम् । पूर्ववदसुन् । अवख्येषम् । अवचष्टेराशिषि लिङ्, ख्यादेशः, लिङ्याशिष्यङ्, अतो येयः ॥
</details>

<details><summary>मूलम् (संयुक्तम्)</summary>

म॒न्द्राभिभू॑तिᳵ के॒तुर्य॒ज्ञाना॒व्ँवाग्जु॑षा॒णा सोम॑स्य तृप्यतु म॒न्द्रा स्व॑र्वा॒च्यदि॑ति॒रना॑हतशीर्ष्णी॒ वाग्जु॑षा॒णा सोम॑स्य तृप्य॒त्वेहि॑ विश्वचर्षणे [16]  श॒म्भूर्म॑यो॒भूस्स्व॒स्ति मा॑ हरिवर्ण॒ प्र च॑र॒ क्रत्वे॒ दख्षा॑य रा॒यस्पोषा॑य सुवी॒रता॑यै
</details>

<details open><summary>विश्वास-प्रस्तुतिः</summary>

म॒न्द्राभिभू॑तिᳵ के॒तुर्य॒ज्ञाना॒व्ँवाग्जु॑षा॒णा सोम॑स्य तृप्यतु ।  
</details>

<details><summary>मूलम्</summary>

म॒न्द्राभिभू॑तिᳵ के॒तुर्य॒ज्ञाना॒व्ँवाग्जु॑षा॒णा सोम॑स्य तृप्यतु ।  
</details>

<details><summary>भट्टभास्कर-टीका</summary>

3मन्द्राऽभिभूतिरिति प्रातस्सवने सर्वानैन्द्रान् भक्षयति । नराशंसपीतस्येति नराशंसान् - मन्द्रा मदकरी, अभिभूतिः अभिभवित्री सर्वशरीरस्य, केतुः प्रधानभूता यज्ञानां; तदधीनत्वात्सर्वप्रवृत्तीनाम् । ईदृशी वाक् जुषाणा प्रीयमाणा सोमस्य तृप्यतु सोमेन पीतेन तृप्ता भवतु । यद्वा - सोमस्य जुषाणा सेवमाना सोममाप्रियमाणा वाक् तृप्यतु ।
</details>

<details open><summary>विश्वास-प्रस्तुतिः</summary>

म॒न्द्रा स्व॑र्वा॒च्यदि॑ति॒रना॑हतशीर्ष्णी॒ वाग्जु॑षा॒णा सोम॑स्य तृप्यतु ।    
</details>

<details><summary>मूलम्</summary>

म॒न्द्रा स्व॑र्वा॒च्यदि॑ति॒रना॑हतशीर्ष्णी॒ वाग्जु॑षा॒णा सोम॑स्य तृप्यतु ।    
</details>

<details><summary>भट्टभास्कर-टीका</summary>

मन्द्रा स एवार्थः । स्वर्वाची सुष्ठु अस्मदाभिमुख्येन प्रवर्तमाना । अव्ययपूर्वपदप्रकृतिस्वरत्वम्, 'उदात्तस्वरितयोर्यणः' इति संहितायामकारस्स्वर्यते । अदितिः अखण्डनीया । कर्मणि क्तिन् । अनाहतशीर्ष्णी अप्रतिबद्धप्रारम्भा । 'शीर्षन् छन्दसि' इति शिरसश्शीर्षन्भावः, 'अन उपधालोपिनः' इति ङीष् ।  

वाग्जुषाणेत्यादि । गतम् । हे विश्वचर्षणे विश्वचर्षणयो मनुष्याः स्वभूता यस्य स तादृशः ।
</details>

<details open><summary>विश्वास-प्रस्तुतिः</summary>

एहि॑ विश्वचर्षणे श॒म्भूर्म॑यो॒भूः ।  
</details>

<details><summary>मूलम्</summary>

एहि॑ विश्वचर्षणे श॒म्भूर्म॑यो॒भूः ।  
</details>

<details><summary>भट्टभास्कर-टीका</summary>

एहि आगच्छ । यद्वा - विश्वज्ञानहेतो अस्मानागच्छ । शम्भूः शान्तोर्निवृत्तिलक्षणस्य वाक्सुखस्य भावयिता मयोभूः सुखस्य भावयिता प्रवृत्तिलक्षणस्य । उभयत्रापि पूर्ववण्णिलुक् ।
</details>

<details open><summary>विश्वास-प्रस्तुतिः</summary>

स्व॒स्ति मा॑ हरिवर्ण॒ प्र च॑र ।  
</details>

<details><summary>मूलम्</summary>

स्व॒स्ति मा॑ हरिवर्ण॒ प्र च॑र ।  
</details>

<details><summary>भट्टभास्कर-टीका</summary>

ईदृशस्सन् स्वस्ति अविनाशेन ऊर्ध्वाधोगमनरहितः मां प्रचर प्रविश हे हरिवर्ण हरितवर्ण मनोहरवर्ण वा ।
</details>

<details open><summary>विश्वास-प्रस्तुतिः</summary>

क्रत्वे॒ दख्षा॑य रा॒यस्पोषा॑य सुवी॒रता॑यै ।  
</details>

<details><summary>मूलम्</summary>

क्रत्वे॒ दख्षा॑य रा॒यस्पोषा॑य सुवी॒रता॑यै ।  
</details>

<details><summary>भट्टभास्कर-टीका</summary>

क्रत्वे क्रत्वर्थम् । 'जसादिषु वा वचनम्' इति 'घेर्ङिति' इति गुणाभावः । दक्षाय उत्साहार्थं, रायसोषाय धनस्य पुष्त्यर्थं, सुवीरतायै शोभनवीर्यतायै च ॥
</details>

<details open><summary>विश्वास-प्रस्तुतिः</summary>

मा मा॑ राज॒न्वि बी॑भिषो॒ मा मे॒ हार्दि॑ त्वि॒षा व॑धीः ।  
वृष॑णे॒ शुष्मा॒यायु॑षे॒ वर्च॑से ॥
</details>

<details><summary>मूलम्</summary>

मा मा॑ राज॒न्वि बी॑भिषो॒ मा मे॒ हार्दि॑ त्वि॒षा व॑धीः ।  
वृष॑णे॒ शुष्मा॒यायु॑षे॒ वर्च॑से ॥
</details>

<details><summary>भट्टभास्कर-टीका</summary>

4अथ परोष्णिक्, गायत्री वा - मा मां राजन्निति ॥ हे राजन् सोम मां मा विबीभिषः मा विभीषथाः ऊर्ध्वमधो वा निर्गच्छन् भीतिं मा जीजनः । व्यत्ययेनात्मनेपदाभावः । यद्वा - ऊर्ध्वाधोगमनेन मां मा विभीषथाः । हेतुभयाभावात् आत्मनेपदाभावः, षुगागमश्छान्दसः । मा मे हार्दि त्विषा दीप्त्या त्वदीयया मा वधीः । हृदये भवा अभिप्राया हार्दाः, तद्युक्तं मनो हार्दि । 'हृदयस्य हृल्लेख' इति हृद्भावः । कानि पुनस्तान्यभिप्रेतानीत्याह - वृषणे सेकसामर्थ्याय सेक्त्रे वा । उपधालोपाभावश्छान्दसः । शुष्माय बलाय आयुषे संपूर्णाय वर्चसे दीप्तये ॥
</details>

<details open><summary>विश्वास-प्रस्तुतिः</summary>

वसु॑मद्गणस्य सोम देव ते मति॒विदᳶ॑ प्रातस्सव॒नस्य॑ गाय॒त्रछ॑न्दस॒ इन्द्र॑पीतस्य॒ नरा॒शꣳस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भख्षयामि ।  
</details>

<details><summary>मूलम्</summary>

वसु॑मद्गणस्य सोम देव ते मति॒विदᳶ॑ प्रातस्सव॒नस्य॑ गाय॒त्रछ॑न्दस॒ इन्द्र॑पीतस्य॒ नरा॒शꣳस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भख्षयामि ।  
</details>

<details><summary>भट्टभास्कर-टीका</summary>

5वसुमद्गणस्य वसुमान् गणो यस्य स तथोक्तः । अष्टौ वसवः तत्रावयवेन समुदायो गणस्तद्वानिति मत्वर्थोपपत्तिः । कश्चिदाह - वसुमान् धनवान् गण ऋत्विक्सङ्घो यस्येति । तस्य रुद्गवद्गणस्येत्यादि अघटमानं स्यात् । हे सोम देव दीप्तिमन् ते तव मति विदः सर्वेषां मतानि जानतः अभिमतानां लम्भयितुर्वा प्रातस्सवनस्य प्रातस्सूयत इति प्रातस्सवनं, कर्मणि ल्युट्, 'अनो भावकर्मवचने' इत्युत्तरपदान्तोदात्तत्वम् ।   

गायत्रछन्दसः । गायत्र्येव गायत्रं, तदेव छन्दो यस्य स्तोत्रादिषु तादृशस्य विश्वजनादित्वात्तुगभावः ।   
इन्द्रपीतस्य इन्द्रेण प्रथमं पीतस्य । 'तृतीया कर्मणि' इति पूर्वपदप्रकृतिस्वरत्वम् । इन्द्रस्य सर्वदेवतामयत्वात् सर्वत्रैवमप्यन्यदेवते ।  
नराशंसपीतस्य नरैश्शंसन्ति पानं ये भक्षणे ते नराशंसाः देवताविशेषाः । यद्वा - नरैश्शंसनीया नराशंसाः तैः पीतो नराशंसपीतः तस्य । यत्तेन पदेन नराशंसानामेव भक्षणं भक्षिताप्यायिता नराशंसाश्चमसाः । पूर्ववत्स्वरः, पूर्ववदेव 'परादिश्छन्दसि' इत्युत्तरपदाद्युदात्तत्वम् ।   
पितृपीतस्य पितृभिरस्मत्पूर्वैः पीतस्य । स एव स्वरः ।  
मधुमतः मधुररसवतः **उपहूतस्य** इन्द्रादिभिरनुज्ञातस्य ईदृशस्य तव अहं **उपहूतः** देवैस्सहभक्षिभिरनुज्ञातः **भक्षयामि** । सर्वत्र कर्मणि षष्ठी ॥
</details>

<details open><summary>विश्वास-प्रस्तुतिः</summary>

रु॒द्रव॑द्गणस्य सोम देव ते मति॒विदो॒ माध्य॑न्दिनस्य॒ सव॑नस्य त्रि॒ष्टुप्छ॑न्दस॒ इन्द्र॑पीतस्य॒ नरा॒शꣳस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भख्षयामि ।  
</details>

<details><summary>मूलम्</summary>

रु॒द्रव॑द्गणस्य सोम देव ते मति॒विदो॒ माध्य॑न्दिनस्य॒ सव॑नस्य त्रि॒ष्टुप्छ॑न्दस॒ इन्द्र॑पीतस्य॒ नरा॒शꣳस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भख्षयामि ।  
</details>

<details><summary>भट्टभास्कर-टीका</summary>

6अथ माध्यन्दिने सवने - रुद्रवद्गणस्येत्यादि ॥ माध्यन्दिनस्येति । दिनस्य मध्यं मध्यन्दिनम् 'मध्यो मध्यन्दिनं चास्मात्' इति । तत्र भवं माध्यन्दिनम् । तस्य सवनस्य सूयमानस्य सोमस्य तव भक्षयामीति । एवमेतादृशसोमसंबन्धात् प्रातस्सवनादयश्शब्दाः कर्मणि वर्तन्ते । गतमन्यत् ॥
</details>

<details><summary>मूलम् (संयुक्तम्)</summary>

आदि॒त्यव॑द्गणस्य सोम देव ते मति॒विद॑स्तृ॒तीय॑स्य॒ सव॑नस्य॒ जग॑तीछन्दस॒ इन्द्र॑पीतस्य॒ नरा॒शꣳस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भख्षयामि ।
</details>

<details open><summary>विश्वास-प्रस्तुतिः</summary>

आ॒दि॒त्यव॑द्गणस्य सोम देव ते मति॒विद॑स्तृ॒तीय॑स्य॒ सव॑नस्य॒ जग॑तीछन्दस॒ इन्द्र॑पीतस्य॒ नरा॒शꣳस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भख्षयामि ।
</details>

<details><summary>मूलम्</summary>

आ॒दि॒त्यव॑द्गणस्य सोम देव ते मति॒विद॑स्तृ॒तीय॑स्य॒ सव॑नस्य॒ जग॑तीछन्दस॒ इन्द्र॑पीतस्य॒ नरा॒शꣳस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भख्षयामि ।
</details>

<details><summary>भट्टभास्कर-टीका</summary>

7अथ तृतीयसवने - आदित्यवद्गणस्येति ॥ तृतीयस्य सवनस्य सूयमानस्य तव भक्षयामीति । एवं सोमविशेषणतया नीतानि दश पदानि षष्ठ्यन्तानि । इतरथा इन्द्रपीतस्येत्याद्यघटमान् स्यात् । वैयधिकरण्यं तु क्लिष्टमिति ॥
</details>

<details open><summary>विश्वास-प्रस्तुतिः</summary>

आ प्या॑यस्व॒ समे॑तु ते वि॒श्वत॑स्सोम॒ वृष्णि॑यम् ।  
भवा॒ वाज॑स्य सङ्ग॒थे ।
</details>

<details><summary>मूलम्</summary>

आ प्या॑यस्व॒ समे॑तु ते वि॒श्वत॑स्सोम॒ वृष्णि॑यम् ।  
भवा॒ वाज॑स्य सङ्ग॒थे ।
</details>

<details><summary>भट्टभास्कर-टीका</summary>

8चमसानाप्याययति - आप्यायस्वेति गायत्र्या ॥ हे सोम आप्यायस्व वर्धस्व मा भक्षित इति क्षेष्ठाः, समेतु संगच्छतु ते त्वाम् । कर्मणि षष्ठी । विश्वतः सर्वतः । वृष्णियं वीर्यम्, वृष्णिसंभवं वृष्णियं, दिगादित्वाद्यत्, 'यतोऽनावः' इत्याद्युदात्तत्वम् । वाजस्यान्नस्य संगथे संगमने अस्माकं भव तन्निमित्तं भव 'द्व्यचोतस्तिङः' इति संहितायां दीर्घत्वम् । गमेरौणादिकः स्थन् ॥

-  सोमाय वाजिने श्यामाकं चरुं निर्वपेद्यः क्लैब्यात् बिभीयात्' इत्यस्य पुरोनुवाक्या - आप्यायस्वेति गायत्री ॥ इयमग्निकाण्डे व्याख्यास्यते यत्राम्नायते प्रकृतौ हि हीयुः ['मा नो हिंसीः' ] इत्यत्र । इह तु प्रतीकग्रहणम् । हे सोम तव प्रसादात् वृष्णियं वीर्यं विश्वतः समेतु समागच्छताम् । त्वदर्थं च मामाप्यायस्व द्यध्यात् [दध्यादिना] । किञ्च - वाजस्यान्नस्य सङ्गथे सङ्गमनार्थं भवेति ॥

- अथ 'रेतस्सौम्येन दधाति' इत्यस्य पुरोनुवाक्या याज्या च - आप्यायस्व सं ते इति गायत्रीत्रिष्टुभौ ॥ एते च 'मा नो हिंसीज्जनिता' इत्यत्र व्याख्यास्येते यत्राम्नेयेते । इह तु प्रतीकग्रह्णमेतयोः । हे सोम आप्यायस्व वर्धस्व । ते तव विश्वतः वृष्णियं वीर्यं समेतु । तत्र आप्यायितस्त्वं वाजस्यान्नस्य क्षीरादेः संगथे संगमने अस्माकं भवेति ॥

- 3अथ सौम्यस्य पुरोऽनुवाक्या - आप्यायस्व समेतु त इति गायत्री ॥ इयञ्चाग्निकाण्डे 'मा नो हिंसीत्' इत्यत्र व्याख्यास्यते यत्राम्नायते । हे सोम आप्यायस्व वर्धस्व त्वत्प्रसादात् विश्वतः वृष्ण्यं शुक्लं समेतु समागच्छतु । भव च वाजस्यान्नस्य सङ्गथे सङ्गमनायैवेति ॥

- अथ पत्नीसंयाजानां याज्यानुवाक्याः - आ प्यायस्वेत्याद्याः ॥ 'आ प्यायस्व समेतु ते, संते पयांसि' इति त्रिष्टुभौ 'मा नो हिंसीत्' इत्यत्र व्याख्याते ।

- कल्पः—“आ प्यायस्व समेतु त इति सिकता व्यूहत्युत्तरया त्रिष्टुभा राज-न्यस्य” इति ।   तत्र प्रथममन्त्रमाह— आ प्यायस्वेति ।   हे सोम त्वमाप्यायस्व सर्वतो वर्धयस्य ।   वे तव वृष्णियं रेतो विश्वतः सर्वस्माद्वृष्णियादाहारात्समेतु संप्राप्नोतु ।   वाजस्यान्नस्य संगथे संगमने त्वं निमित्तं भव ।  
</details>

<details open><summary>विश्वास-प्रस्तुतिः</summary>

हिन्व॑ मे॒ गात्रा॑ हरिवो ग॒णान्मे॒ मा वि ती॑तृषः ।  
शि॒वो मे॑ सप्त॒र्षीनुप॑ तिष्ठस्व॒ मा मेऽवा॒ङ्नाभि॒मति॑ [18]  गाः॒ ।
</details>

<details><summary>मूलम्</summary>

हिन्व॑ मे॒ गात्रा॑ हरिवो ग॒णान्मे॒ मा वि ती॑तृषः ।  
शि॒वो मे॑ सप्त॒र्षीनुप॑ तिष्ठस्व॒ मा मेऽवा॒ङ्नाभि॒मति॑ [18]  गाः॒ ।
</details>

<details><summary>भट्टभास्कर-टीका</summary>

9भक्षयित्वा आत्मानमभिमृशति - हिन्वेति पथ्याबृहत्या ॥ तृतीयस्य द्वादशाक्षरत्वात् । हे हरिवः हरितवर्ण । 'मतुवसोः' इति रुत्वम् । मे मम गात्रा गात्राणि हिन्व प्रीणय । हिवि प्रीणने, इदित्वान्नुम् । मे मदीयान् गणान् पुत्रादीन् मा वितीतृषः वितृष्णान् मा कार्षीः पुनःपुनः पातॄन् कुरु । किंच - शिवो भूत्वा मे मदीयान् सप्त ऋषीन् अरिषितॄन् प्राणान् शीर्षण्यान् द्वेद्वे चक्षुषी श्रोत्रे नासिके एकमास्यमिति, तानुपतिठस्व । ऋषि गतौ, औणादिक इनिप्रत्ययः । उपस्थानमुपेत्य तर्पणं तदर्थं मे मम नाभिमतीत्य अवाक् अधस्तात् मा गाः मा गमः । अवपूर्वादञ्चतेः क्विनि 'अनिगन्तोञ्चतौ' इति गतेः प्रकृतिस्वरत्वम् ॥
</details>

<details><summary>भास्करोक्त-विनियोगः</summary>

10आदित्यमुपतिष्ठते - अपामेति त्रिष्टुभा ॥ 
</details>


<details open><summary>विश्वास-प्रस्तुतिः</summary>

अपा॑म॒ सोम॑म॒मृता॑ अभू॒माद॑र्श्म॒ ज्योति॒रवि॑दाम दे॒वान् ।    
किम॒स्मान्कृ॑णव॒दरा॑ति॒ᳵ किमु॑ धू॒र्तिर॑मृत॒ मर्त्य॑स्य ।
</details>

<details><summary>मूलम्</summary>

अपा॑म॒ सोम॑म॒मृता॑ अभू॒माद॑र्श्म॒ ज्योति॒रवि॑दाम दे॒वान् ।    
किम॒स्मान्कृ॑णव॒दरा॑ति॒ᳵ किमु॑ धू॒र्तिर॑मृत॒ मर्त्य॑स्य ।
</details>

<details><summary>भट्टभास्कर-टीका</summary>

अपाम सोमम् । पिबतेर्लुङि 'गातिस्थ' इति सिचो लुक् । अमृता अमरणाः अभूम भविष्यामः । प्रत्यक्षविरोधात् व्यत्ययेन भविष्यति लुङ् । यद्वा - 'आशंसायां भूतवच्च' इति भविष्यदर्थे लुङ् । अमृता भूयास्मेत्याशास्यते, तेनैव सिचो लुक् । 'नञो जरमरमित्र' इत्युत्तरपदान्तोदात्तत्वम् । अदर्श्म द्रक्ष्यामः ज्योतिः द्योतमानं वस्तु स्वर्गं आदीत्यं वा । छान्दसः सिचो लोपः । अविदाम ज्ञास्यामः देवान् । व्यत्ययेन च्लेरङ् । यद्वा - अविदाम लप्स्यामहे । ऌदित्वादङ् । अत्र प्रथमस्याख्यातस्यापादादित्वान्निघाताभावः । द्वितीयं निहन्यत एव । तृतीयं पादादित्वान्निहन्यते । चतुर्थं तु समानवाक्ये पदात्परत्वाभावान्न निहन्यते । एवममृतभूतानस्मान् अरातिः शत्रुः मृत्युर्वा किं कृणवत् किं कुर्यात् । कृवि हिंसाकरणयोः, इदित्वान्नुम्, 'धिन्विकृण्व्योरच' इत्युप्रत्ययः, लेटोडाटौ, इत्यडागमः । मर्त्यस्य मरणधर्मिणो मनुष्यस्य धूर्तिः हिंसा इदानीमस्मान् किमु किमेव कुर्यात् अमृतानस्मान् । विभक्तेर्लुक् छान्दसः, निघातश्च । यद्वा - अमृतेति सोम आमन्त्र्यते । तेन अमन्त्रितानामनुदात्तत्वं प्रवर्तते । धुर्वेः 'क्तिच्क्तौच' इति क्तिच् ॥
</details>

<details open><summary>विश्वास-प्रस्तुतिः</summary>

यन्म॑ आ॒त्मनो॑ मि॒न्दाभू॑द॒ग्निस्तत् ..   
पुन॒राहा᳚र्जा॒तवे॑दा॒ विच॑र्षणिः ।   
पुन॑र॒ग्निश्चख्षु॑रदा॒त्पुन॒रिन्द्रो॒ बृह॒स्पतिः॑ ।
</details>

<details><summary>मूलम्</summary>

यन्म॑ आ॒त्मनो॑ मि॒न्दाभू॑द॒ग्निस्तत् ..   
पुन॒राहा᳚र्जा॒तवे॑दा॒ विच॑र्षणिः ।   
पुन॑र॒ग्निश्चख्षु॑रदा॒त्पुन॒रिन्द्रो॒ बृह॒स्पतिः॑ ।
</details>

<details><summary>भट्टभास्कर-टीका</summary>

11आग्नीध्रे स्रुवाहुतिं जुहोति - यन्म आत्मन इति द्वाभ्याम्, प्रथमा त्रिष्टुप् जगती वा । 'तत्' इति प्रथमपादान्तः । त्रिपदा गायत्री । 'अग्निस्तत्पुनराहाः' इति द्वितीयः पादः । द्वितीयाऽनुष्टुप् ॥ मे मम आत्मनः यत्किंचित् केन चिन्निमित्तेन प्रमादादिना मिन्दा मिन्दितं गलितं क्रान्तमभूत् । 'यद्वै यज्ञस्य न्यूनं क्रियते तच्छिद्रं तेन यज्ञः पराभवति यज्ञमनु यजमानो यजमानमनु प्रजाः पशवश्च' इति दर्शनात् । मिदि स्नेहने । 'गुरोश्च हलः' इत्यकारप्रत्ययः । यदिति सामान्यविवक्षया नपुंसकत्वम्, यथा - 'एष वै यजमानः । यद्यूपः' इति । अग्निः जातवेदाः जातानां वेदिता विचर्षणिः विशिष्टदशर्नः तत्पुनः आहाः आहरतु । छान्दसे लिङि सिचि वृद्धौ 'बहुलं छन्दसि' इतीडभावे हल्ङ्यादिसंयोगान्तलोपौ ॥
</details>

<details open><summary>विश्वास-प्रस्तुतिः</summary>

पुन॑र्मे अश्विना यु॒वञ्चख्षु॒रा ध॑त्तम॒ख्ष्योः ।  
</details>

<details><summary>मूलम्</summary>

पुन॑र्मे अश्विना यु॒वञ्चख्षु॒रा ध॑त्तम॒ख्ष्योः ।  
</details>

<details><summary>भट्टभास्कर-टीका</summary>

12अथ द्वितीया - पुनरिति ॥ पुनः मह्यं अग्निश्चक्षुरदात् ददातु । स एव लुङ्' 'गातिस्थ' इति सिचो लुक् । इन्द्रश्च बृहस्पतिश्च पुनश्चक्षुरदादित्येव । बृहस्पतेस्सुडुदात्तत्वे उक्ते । हे अश्विना अश्विनौ युवं युवामपि पुनर्मे चक्षुर्दर्शनसामर्थ्यं अक्ष्योः अक्ष्णोः आधत्तं स्थापयतम् । 'ई द्विवचने' इतीकारः, स चोदात्तः, तेन 'उदात्तयणः' इति विभक्तेरुदात्तत्वम् ॥
</details>


<details><summary>भास्करोक्त-विनियोगः</summary>

13अथ हारियोजने धानानां भक्षणमन्त्रः - इष्टयजुष इत्यादि यजुः ॥ 
</details>

<details open><summary>विश्वास-प्रस्तुतिः</summary>

इ॒ष्टय॑जुषस्ते देव सोम स्तु॒तस्तो॑मस्य श॒स्तोक्थ॑स्य॒ हरि॑वत॒ इन्द्र॑पीतस्य॒ मधु॑मत॒ उप॑हूत॒स्योप॑हूतो भख्षयामि ।
</details>

<details><summary>मूलम्</summary>

इ॒ष्टय॑जुषस्ते देव सोम स्तु॒तस्तो॑मस्य श॒स्तोक्थ॑स्य॒ हरि॑वत॒ इन्द्र॑पीतस्य॒ मधु॑मत॒ उप॑हूत॒स्योप॑हूतो भख्षयामि ।
</details>

<details><summary>भट्टभास्कर-टीका</summary>

हे देव सोम ते तव त्वां भक्षयामि । पूर्ववत्कर्मणि षष्ठी कीदृशस्य? इष्टयजुषः । इष्टमेभिरिति छान्दसः करणे क्तः । इष्टानि यजूंषि यस्य । स्तुतस्तोमस्य स्तुताः स्तोमाः यस्य । शस्तोक्थस्य शस्तानि शस्त्राणि यस्य तादृशस्य, हरिवत इत्यादि । गतम् ॥
</details>

<details><summary>भास्करोक्त-विनियोगः</summary>

14धाना निर्णिज्योत्तरवेद्यां सन्निवपति - आपूर्या इति द्विपदया गायत्र्या ॥ 
</details>

<details open><summary>विश्वास-प्रस्तुतिः</summary>

आ॒पूर्या॑स् स्थ,  
+आ मा॑ पूरयत प्र॒जया॑ च॒ धने॑न च ।
</details>

<details><summary>मूलम्</summary>

आ॒पूर्या॒स्स्था मा॑ पूरयत प्र॒जया॑ च॒ धने॑न च ।
</details>

<details><summary>भट्टभास्कर-टीका</summary>

आपूर्याः आपूर्णा एव यूयं स्थ ।  
भक्षणेन न क्षयः कश्चिद् अस्माभिः कृतः ।  
कर्तरि कृत्यः । यद्वा - करणे । आपूर्यः स्थ । तस्मान्मामापूरयत प्रजया च धनेन च ॥
</details>

<details><summary>भास्करोक्त-विनियोगः</summary>

15-17तिस्रो धाना ददाति - एतत्ते ततेति ॥ 'सोमाय पितृमते' इत्यत्रैतद्व्याख्यातम् । 
</details>


<details><summary>मूलम् (संयुक्तम्)</summary>

ए॒तत्ते॑ तत॒ ये च॒ त्वामन्वे॒तत्ते॑ पितामह प्रपितामह॒ ये च॒ त्वामन्वत्र॑ पितरो यथाभा॒गम्म॑न्दध्वꣳ सुस॒न्दृश॑न्त्वा व॒यम्मघ॑वन्मन्दिषी॒महि॑ ॥ 
</details>

<div class="js_include" url="/vedAH_yajuH/taittirIyam/saMhitA/yajuH/sarva-prastutiH/1/8_rAjasUyAdi/05_chAturmAsyeShu_sAkamedha-parva-mahApitR-yajnaH/etat_te_tata.md"  newLevelForH1="5" includeTitle="false"> </div>  


<div class="js_include" url="/vedAH_yajuH/taittirIyam/taittirIyam/saMhitA/yajuH/sarva-prastutiH/3/2/05_bhaxAnuvAkaH/namo_vaH.md"  newLevelForH1="5" includeTitle="false"> </div>  


<details><summary>भास्करोक्त-विनियोगः</summary>

19प्राजापत्यया त्रैष्टुभा गार्हपत्यमुपतिष्ठते - प्रजापत इति ॥ व्याख्याता चेयं 'सोमस्य त्विषिरसि' इत्यत्र । 
</details>


<div class="js_include" url="/vedAH_yajuH/taittirIyam/sUtram/ApastambaH/gRhyam/ekAgnikANDam/vishvAsa-prastutiH/2_22/19_prajApate_na.md"  newLevelForH1="2" includeTitle="false"> </div>

<div class="js_include" url="/vedAH_yajuH/taittirIyam/sUtram/ApastambaH/gRhyam/ekAgnikANDam/sarvaSh_TIkAH/2_22/19_prajApate_na.md"  newLevelForH1="2" includeTitle="false"> </div>

<div class="js_include" url="/vedAH_yajuH/taittirIyam/saMhitA/yajuH/sarva-prastutiH/3/2/05_bhaxAnuvAkaH/devakRtasyainasaH.md"  newLevelForH1="5" includeTitle="false"> </div>  


## अवभृथभक्षमन्त्रः
<div class="js_include" url="/vedAH_yajuH/taittirIyam/saMhitA/yajuH/sarva-prastutiH/3/2/05_bhaxAnuvAkaH/apsu_dhautasya.md"  newLevelForH1="5" includeTitle="false"> </div>  

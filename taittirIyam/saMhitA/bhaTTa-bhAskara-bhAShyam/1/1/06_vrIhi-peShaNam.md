+++
title = "०६ व्रीहि-पेषणम्"

+++

१० एकपदा त्रिष्टुप्  प्रजापतिर्ऋषिः


<details><summary>मूलम् (संयुक्तम्)</summary>

अव॑धूत॒ꣳ॒ रख्षोऽव॑धूता॒ अरा॑त॒योऽदि॑त्या॒स्त्वग॑सि॒ प्रति॑ त्वा पृथि॒वी वे᳚त्तु 
</details>

<details open><summary>विश्वास-प्रस्तुतिः</summary>

अव॑धूत॒ꣳ॒ रख्षोऽव॑धूता॒ अरा॑त॒यः ।   
अदि॑त्या॒स्त्वग॑सि॒ प्रति॑ त्वा पृथि॒वी वे᳚त्तु ।
</details>

<details><summary>मूलम्</summary>

अव॑धूत॒ꣳ॒ रख्षोऽव॑धूता॒ अरा॑त॒यः ।   
अदि॑त्या॒स्त्वग॑सि॒ प्रति॑ त्वा पृथि॒वी वे᳚त्तु ।
</details>

<details><summary>भट्टभास्करटीका</summary>

1-2अवधूननोपस्तरणमन्त्रौ व्याख्यातौ (तै.सं. 1.1.5) ॥

  - [ कृष्णाजिनमवधूनोति - अवधूतमिति यजुरादिकयैकपदया गायत्र्या ॥ अवधूतं विनाशितम् । शिष्टं व्यख्यातं प्रत्युष्टादि मन्त्रेण (तै.सं. 1.1.2) । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ॥]  

  - [ गार्हपत्ये प्रतितपति - प्रत्युष्टमिति ॥ केचित्तु - 'प्रत्युष्टा अरातयः' इति गायत्र्येकपदा यजुरादिकेत्याहुः । रक्षेरसुनि अर्थविपर्यासः । 'क्षर मूर्छने' इत्यस्य वर्णविपर्यासो वा । यदत्र छिद्रान्वेषि रक्षस्तदनेन प्रतितपनेन प्रत्युष्टं प्रतिमुखीकृत्य दग्धमस्तु । उष दाहे । 'आदितश्च' (पा.सू. 7.2.16) इति चकारादाश्वस्तादिवदिट्प्रतिषेधः । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ।

   - किञ्च, अरातयोपि प्रत्युष्टास्सन्तु । रातयो धनस्य दातारस्सुहृदः । 'कृत्यल्युटो बहुळम्' (पा.सू. 3.3.113) इति बहुलवचनात्कर्तरि क्तिन् । अतोन्येऽरातयः । अव्ययपूर्वपदप्रकृतिस्वरत्वम् (पा.सू. 6.2.2) ॥  

   - कृष्णाजिनमवस्तृणाति - अदित्या इति ॥ अदितिः अखण्डनीया । कर्मणि क्तिन्, अव्ययपूर्वपदप्रकृतिस्वरत्वम् (पा.सू. 6.2.2) । अखण्डितायाः पृथिव्यास्त्वगिव प्रियतममसि, अतस्त्वामास्तीर्णां पृथिवी प्रतिवेत्तु आत्मन उपरि तवावस्थानमनुजानातु न न्यक्कारयतु । सा तु माऽवमंस्त । पृथिवीशब्दो ङीषन्तोन्तोदात्तः ॥]
</details>

<details open><summary>विश्वास-प्रस्तुतिः</summary>

दि॒वस्स्क॑म्भ॒निर॑सि ।
</details>

<details><summary>मूलम्</summary>

दि॒वस्स्क॑म्भ॒निर॑सि ।
</details>

<details><summary>भट्टभास्करटीका</summary>

3शम्यां निदधाति - दिव इति ॥ 'ऊडिदम्' (पा.सू. 6.1.171) इत्यादिना विभक्तेरुदात्तत्वम् । दिवो यागसाधनद्वारेण स्कम्भनिरसि धारयित्र्यसि । स्कभ्नातेः करणे ल्युटि (पा.सू. 3.3.117) ङीपि वर्णव्यत्ययेन ह्रस्वत्वम् । 'गर्भिणयो भवन्ति' (तै.सं. 2.1.2) इति यथा । यद्वा - 'वृतेश्च' (उ.सू. 263) इत्यत्र चकारस्यानुक्तसमुच्चयार्थत्वात् स्कभ्नातेरनिप्रत्ययः । सर्वत्रोञ्छादित्वात् (पा.सू. 6.1.160) अन्तोदात्तत्वम् ।
</details>

<details open><summary>विश्वास-प्रस्तुतिः</summary>

प्रति॒ त्वाऽदि॑त्या॒स्त्वग्वे᳚त्तु ।
</details>

<details><summary>मूलम्</summary>

प्रति॒ त्वाऽदि॑त्या॒स्त्वग्वे᳚त्तु ।
</details>

<details><summary>भट्टभास्करटीका</summary>

हे शम्ये अदित्यास्त्वक्, एवंभूतां त्वां, अदित्यास्त्वग्भूतं कृष्णाजिनं प्रतिवेत्तु अनुजानातु आत्मोपरि तवावस्थानम् । 'द्यावापृथिवी सहास्ताम्' (तै.ब्रा. 3.2.6) इत्यादि ब्राह्मणम् ॥
</details>

<details open><summary>विश्वास-प्रस्तुतिः</summary>

धि॒षणा॑ऽसि पर्व॒त्या ।
</details>

<details><summary>मूलम्</summary>

धि॒षणा॑ऽसि पर्व॒त्या ।
</details>

<details><summary>भट्टभास्करटीका</summary>

4शम्यायां दृषदमत्यादधाति - धिषणेति ॥ धिषणा धृष्टा त्वमसि । हे दृषत् पर्वत्या । पर्वतमर्हतीति पर्वतशब्दात् 'छन्दसि च' (पा.सू. 5.1.67) इति यत्प्रत्ययः । धिषणाशब्दो व्युत्पादितः प्राक् (तै.सं. 1.1.2) । 

  - [धिषणा धृष्टा लवने समर्था । 'धृषेर्धिष् च संज्ञायां' (उ.सू. 249) इति क्युप्रत्ययः ।]
</details>

<details open><summary>विश्वास-प्रस्तुतिः</summary>

प्रति॑ त्वा दि॒वस्स्क॑म्भ॒निर्वे᳚त्तु ।
</details>

<details><summary>मूलम्</summary>

प्रति॑ त्वा दि॒वस्स्क॑म्भ॒निर्वे᳚त्तु ।
</details>

<details><summary>भट्टभास्करटीका</summary>

त्वामीदृशीं दिवस्कम्भनिः शम्या प्रतिवेत्तु अनुजानातु उपरिनिधानम् ॥
</details>



<details><summary>मूलम् (संयुक्तम्)</summary>

धि॒षणा॑ऽसि पार्वते॒यी प्रति॑ त्वा पर्व॒तिर्वे᳚त्तु । 
</details>

<details open><summary>विश्वास-प्रस्तुतिः</summary>

धि॒षणा॑ऽसि पा॒र्व॒ते॒यी
।   
प्रति॑ त्वा पर्व॒तिर्वे᳚त्तु ।
</details>

<details><summary>मूलम्</summary>

धि॒षणा॑ऽसि पा॒र्व॒ते॒यी
।   
प्रति॑ त्वा पर्व॒तिर्वे᳚त्तु ।
</details>

<details><summary>भट्टभास्करटीका</summary>

5दृषद्युपलामत्यादधति - धिषणेति ॥ धिषणा धृष्टासि हे उपले पार्वतेयी । पर्वतिः परिपूर्णा महाशिला दृषल्लक्षणा । पूर्व पर्व मर्व पूरणे, 'वहिवस्यर्तिभ्यश्चित्' (उ.सू. 500) इति वहतिर्वसतिररतिरिति विधीयमानोतिप्रत्ययो बहुलवचनात्पर्वतेरपि भवति । तस्यापत्यं पार्वतेयी । (शुभ्रादेः) आकृतिगणत्वात् (पा.सू. 4.1.123) ढकि 'कितः' (पा.सू. 6.1.165) इत्यन्तोदात्तत्वम्, उदात्तनिवृत्तिस्वरेण ङीप उदात्तत्वम् (पा.सू. 6.1.161) । शिलापुत्रकवदपत्यत्वमुपचर्यते ।   
यस्मात्त्वं धिषणासि पार्वतेयी, तस्मात्त्वां दुहितृस्थानीयां सा पर्वतिः दृषत् प्रतिवेत्तु, त्वां मातेव दुहितरमुत्सङ्गस्थामनुजानातु ॥
</details>



<details><summary>मूलम् (संयुक्तम्)</summary>

दे॒वस्य॑ त्वा सवि॒तुᳶ प्र॑स॒वे᳚ऽश्विनो᳚र्बा॒हुभ्या᳚म्पू॒ष्णो हस्ता᳚भ्या॒मधि॑वपामि 
</details>

<details open><summary>विश्वास-प्रस्तुतिः</summary>

दे॒वस्य॑ त्वा सवि॒तुᳶ प्र॑स॒वे᳚ , अ॒श्विनो᳚र्बा॒हुभ्या᳚म् , पू॒ष्णो हस्ता᳚भ्या॒मधि॑वपामि   ।
</details>

<details><summary>मूलम्</summary>

दे॒वस्य॑ त्वा सवि॒तुᳶ प्र॑स॒वे᳚ , अ॒श्विनो᳚र्बा॒हुभ्या᳚म् , पू॒ष्णो हस्ता᳚भ्या॒मधि॑वपामि   ।
</details>

<details><summary>भट्टभास्करटीका</summary>

6पुरोडाशीयानधिवपति - देवस्य त्वेति ॥ सावित्रो व्याख्यातः (तै.सं. 1.1.4) । अधिवपनं दृषदि प्रक्षेपणम् ॥

  - [ निर्वपति - देवस्य त्वेति ॥ सवितुस्सर्वप्रेरकस्य देवस्य प्रसवे प्रेरणायां तेनैव प्रेरितोहं त्वामग्नये अग्न्यर्थं जुष्टं प्रियं निर्वपामि निष्कृष्य शूर्पे निक्षिपामि । 'थाथघञ्क्ताजबित्रकाणाम्' (पा.सू. 6.2.144) इति सूत्रेण प्रसवशब्दोन्तोदात्तः ।   
  - अश्विनोर्बाहुभ्यां नत्वात्मीयाभ्यामिति स्तुतिः । 'अश्विनौ हि देवानामध्वर्यू आस्ताम्' (तै.ब्रा. 3.2.4) । तथा पूष्ण एव हस्ताभ्यां पाणितलाभ्याम् । उदात्तनिवृत्तिस्वरेण षष्ठ्या उदात्तत्वम्॥]
</details>

<details open><summary>विश्वास-प्रस्तुतिः</summary>

धा॒न्य॑मसि ।
</details>

<details><summary>मूलम्</summary>

धा॒न्य॑मसि ।
</details>

<details><summary>भट्टभास्करटीका</summary>

7अधिवपति - धान्यमिति ॥ धान्यं पोषकमसि । दधातेः पोषणकर्मणः 'दधातेर्यन्नुट्च' (उ.सू. 726) इति यत्प्रत्ययः, बहुलवचनात् 'यतो नावः' (पा.सू. 6.1.213) इत्याद्युदात्तत्वं बाधित्वा तित्स्वरितत्वम् (पा.सू. 6.1.185) । यद्वा - 'तिल्यशिक्यमर्त्यकाष्मर्यधान्यकन्याराजन्यमनुष्याणामन्तः' (फि.सू. 76) इति अन्तस्वरितत्वम् । धिनोत्यर्थे प्रीणने वा दधातिर्वर्तते ।
</details>

<details open><summary>विश्वास-प्रस्तुतिः</summary>

धि॒नु॒हि दे॒वान् ।
</details>

<details><summary>मूलम्</summary>

धि॒नु॒हि दे॒वान् ।
</details>

<details><summary>भट्टभास्करटीका</summary>

यस्मात्त्वमीदृशमसि तस्माद्देवानां धिनुहि प्रीणय । यद्वा - धान्यं पोषणशीलं वर्धिष्णुस्वभावं हव्यमसि । तस्माद्देवान् यावदभिलाषं प्रथित्वा प्रीणय । 'एतस्य यजुषो वीर्येण' (तै.ब्रा. 3.2.6) इत्यादि ब्राह्मणम् । हिवि दिवि धिवि जिवि प्रीणनार्थाः । 'धिन्विकृण्व्योर च' (पा.सू. 3.1.80) इत्युप्रत्ययः । 'अतो लोपः' (पा.सू. 6.4.48), 'उतश्च प्रत्ययाच्छन्दो वा वचनम्' (पा.सू. 6.4.10 वा 1) इति हेर्लुङ्न क्रियते, पित्त्वनिषेधात् (पा.सू. 3.4.87) । ङित्त्वादुदात्तत्वं च हेः ॥
</details>



<details><summary>मूलम् (संयुक्तम्)</summary>

प्रा॒णाय॑ त्वाऽपा॒नाय॑ त्वा व्या॒नाय॑ त्वा 
</details>

<details open><summary>विश्वास-प्रस्तुतिः</summary>

प्रा॒णाय॑ त्वा ।  
अ॒पा॒नाय॑ त्वा ।     
व्या॒नाय॑ त्वा ।  
</details>

<details><summary>मूलम्</summary>

प्रा॒णाय॑ त्वा ।  
अ॒पा॒नाय॑ त्वा ।     
व्या॒नाय॑ त्वा ।  
</details>

<details><summary>भट्टभास्करटीका</summary>

8पिनष्टि - प्राणाय त्वेति ॥ प्राणार्थं त्वां प्राचीनं पिनष्मि, अपानार्थं प्रतीचीनं, व्यानार्थं तिरश्चीनं; प्राणादिवृत्तीनामेवंरूपत्वात् । सर्वत्र थाथादिस्वरेणान्तोदात्तत्वम् (पा.सू. 6.2.144) । घञर्थे कः, घञ् वा । बहुलमिति वचनाद्वृद्ध्यभावः । व्याने संहितायां छान्दसं दीर्घत्वम् ॥
</details>

<details open><summary>विश्वास-प्रस्तुतिः</summary>

दी॒र्घामनु॒ प्रसि॑ति॒मायु॑षे धाम्  ।
</details>

<details><summary>मूलम्</summary>

दी॒र्घामनु॒ प्रसि॑ति॒मायु॑षे धाम्  ।
</details>

<details><summary>भट्टभास्करटीका</summary>

9बाहू अन्ववेक्षते - दीर्घामन्विति त्रिष्टुभैकपदया ॥ प्रसितिः प्रबन्धः कर्मसन्तानः । षिञ् बन्वने, 'तादौ च निति कृत्यतौ' (पा.सू. 6.2.50) इति पूर्वपदप्रकृतिस्वरत्वम् । दीर्घामविच्छिन्नां प्रसितिमनु युवां धां दधामि अविच्छिन्नेन कर्मसन्तानेन युवां सम्बध्नामि । 'तृतीयार्थे' (पा.सू. 1.4.85) इत्यनोः कर्मप्रवचनीयत्वम् । धामिति दधातेर्लेट्, 'इतश्च लोपः परस्मैपदेषु', (पा.सू. 3.4.97), 'बहुलं छन्दसि' (पा.सू. 2.4.73) इति शपो लुक् । आयुषे आयुरर्थं, यजमानस्याविच्छिन्नमायुर्भूयादिति । यद्वा - आयुरन्नं पुरोडाशलक्षणं, तत्सिद्ध्यर्थम् ॥
</details>

<details open><summary>विश्वास-प्रस्तुतिः</summary>

दे॒वो व॑स्सवि॒ता हिर॑ण्यपाणि॒ᳶ प्रति॑ गृह्णातु ॥ [9]   
</details>

<details><summary>मूलम्</summary>

दे॒वो व॑स्सवि॒ता हिर॑ण्यपाणि॒ᳶ प्रति॑ गृह्णातु ॥ [9]   
</details>

<details><summary>भट्टभास्करटीका</summary>

10कृष्णाजिने पिष्टानि प्रस्कन्दयति - देव इति ॥ व्याख्यातम् (तै.सं. 1.1.5 । 'अन्तरिक्षादिव वै' (तै.ब्रा. 3.2.6) इत्यादि ब्राह्मणम् ॥

 - [ तण्डुलान् प्रस्कन्दयति - देवो व इति ॥ देवस्सविता सर्वस्य प्रेरकः हिरण्यपाणिः हिरण्याभरणपाणिः युष्मान् प्रतिगृह्णातु प्रतिगृह्य रक्षतु । हिरण्यस्य विकारो वलयाङ्गुलीयकादिः पाण्योर्य स्येति समुदायविकारषष्ठ्या (पा.सू. 2.2.24 वा 13) विगृह्य 'सप्तम्युपमानपूर्वपदस्य बहुव्रीहिर्वाच्यो वाचोत्तरपदलोपश्च' (पा.सू. 2.2.24 वा 12) इति बहुव्रीहौ पूर्वपदप्रकृतिस्वरत्वम् । 'उशीरदाशेरकपालपलालशैवालश्यामाकशरीरशरावहृदयहिरण्यारण्यापत्यदेवराणाम्' (फि.सू. 67) इति हिरण्यशब्द आद्युदात्तः । 'अन्तरिक्षादिव' (तै.ब्रा. 3.2.5) इत्यादि ब्राह्मणम् ॥]

इति षष्ठोनुवाकः
</details>

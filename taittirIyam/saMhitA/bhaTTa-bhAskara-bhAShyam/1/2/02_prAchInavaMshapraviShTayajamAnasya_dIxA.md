+++
title = "०२ प्राचीनवंशप्रविष्टयजमानस्य दीक्षा"

+++


<details open><summary>विश्वास-प्रस्तुतिः</summary>

विश्वे॑ दे॒वस्य॑ ने॒तुः...  +++(७ अक्षराणि)+++
</details>

<details><summary>मूलम्</summary>

विश्वे॑ दे॒वस्य॑ ने॒तुः...  +++(७ अक्षराणि)+++
</details>

<details><summary>भट्टभास्करटीका</summary>

6स्रुचैवोद्ग्रहणं जुहोति - विश्वेदेवस्येत्यनुष्टुभा चतुष्पदया यजुरन्तया । 'सा वा एषर्गनुष्टुक्' इत्यादि ब्राह्मणम् । सप्ताक्षरं प्रथमं पदं, अष्टाक्षराणि त्रीण्यन्यानि ॥  
विश्वे प्राणिनः देवस्य नेतुः प्रेरयितुः स्वभूताः वशवर्तिनः नेतव्यत्वेन वर्तन्ते अस्वतन्त्रा वर्तन्त इति यावत् । कोसौ नेता? सवितेति ब्रूमः । कुत एतत्? - विश्वे देवस्य नेतुरित्याह सावित्र्येतेन' इति ब्राह्मणदर्शनात् । स हि सर्वस्य प्रेरकः, येन यत्र यदा कर्म कृतं भोक्तव्यं तत्र नयति ग्रामाद्ग्रामम्, जागरितात्स्वप्नम्, स्वप्नाच्च जागरितम् इतो लोकादमुं लोकम्, अमुतश्चेमम् इति । एवं तेन सर्वस्येशानेन अस्वतन्त्रा जन्तवः इतश्चेतश्च पशुवन्नीयन्ते ।  
</details>

<details open><summary>विश्वास-प्रस्तुतिः</summary>

मर्तो॑ऽवृणीत स॒ख्यम् । +++(७ अक्षराणि)+++
</details>

<details><summary>मूलम्</summary>

मर्तो॑ऽवृणीत स॒ख्यम् । +++(७ अक्षराणि)+++
</details>

<details><summary>भट्टभास्करटीका</summary>

किमधुना विजानता प्रतिपत्तव्यमित्याह- मर्तो वृणीत सख्यम् । मरणधर्मा मनुष्यः । 'हसिमृग्रिण्वामिदमिलूपूधूर्विभ्यस्तन्' इति तन्प्रत्ययः । यत एवं देवः करोति अतोसौ मर्तो विजानन् देवेन सख्यं वरितुमर्हति त्वत्सकाशात् । 'अर्हे कृत्यतृचश्च' इति लिङ् । समानख्यानः सखा । 'समाने ख्यस्सचोदात्तः' इति ख्यातेरिण्प्रत्ययः, 'समानस्य छन्दसि' इति सभावः, यलोपः इति तत्रानुवर्तते, तस्य भावः सख्यम्, 'सख्युर्यः' इति यः ।  
अयमर्थः - देवेन सवित्रा यत्समानाख्यानत्वं सारूप्यमेकत्वं वा, यस्मिन् सति स एव भूत्वा पारतन्त्र्याद्विमुक्तस्सर्वस्य स्वयं नेता सम्पद्यते, तत्क्षिप्रमयं मर्त्यस्त्वत्सकाशाद्वरीतुमर्हति ।   
इदानीमस्य देवेन सख्यं कृतवतः मर्त्यस्याग्निसकाशात्समुपजायमाना सिद्धिरुच्यते - इषुध्यसि; त्वमपि देवसख्यं वृतवन्तमिमं जनमिषुधिमिवाचरसि ; यथा इषुधिरिषूणां निधानं भवति एवमिमं सर्वसिद्धीनां भाजनत्वेनाचरसि ; तादृशमेनं करोषीति यावत् । 'उपमानादाचारे' इति क्यच्, 'कव्यध्वरपृतनस्य' इति विधीयमानो लोपो व्यत्ययेन भवति ।  
अथवा - इषुध शरधारणे, इति कण्ड्वादिरयं द्रष्टव्यः । देवसख्यं गतवतोस्य त्वमिषुध्यसि, इषूणामिषुधिरिव इषुस्थानीयानां सिद्धीनामपादानत्वेनाधारत्वेन च वर्तस इत्यर्थः ।   
</details>

<details open><summary>विश्वास-प्रस्तुतिः</summary>

विश्वे॑ रा॒य इ॑षुध्यसि ... +++(८अक्षराणि)+++
</details>

<details><summary>मूलम्</summary>

विश्वे॑ रा॒य इ॑षुध्यसि ... +++(८अक्षराणि)+++
</details>

<details><summary>भट्टभास्करटीका</summary>

एवमामुष्मिका[की]नां सिद्धीनामग्निरेव दातेत्युक्तम् । इदनीमैहिका[की]नामपि दातृत्वं प्रतिपाद्यते । तत्र धनाधीनत्वात्सर्वसिद्धीनां तन्माहात्म्यं प्रतिपादयति - विश्वे राय इति । रायो धनस्य गोभूमिहिरण्यौदनादिलक्षणस्य विश्वे प्राणिनः । किं? वशवर्तिनः तत्परतन्त्रास्सर्वे इतश्चेतश्च नीयन्ते देवा अपि, किं पुनर्मनुष्याः । कुत एतत् ? 'वैश्वदेव्येतेन' इति ब्राह्मणदर्शनात् ।   
</details>

<details open><summary>विश्वास-प्रस्तुतिः</summary>

द्यु॒म्नव्ँवृ॑णीत पु॒ष्यसे॑।  +++(८ अक्षराणि)+++
</details>

<details><summary>मूलम्</summary>

द्यु॒म्नव्ँवृ॑णीत पु॒ष्यसे॑।  +++(८ अक्षराणि)+++
</details>

<details><summary>भट्टभास्करटीका</summary>

यत एवं तस्मादयं मर्त्यश्शीघ्रमेव त्वत्सकाशाद्द्युम्नं धनं वृणीत वरितुमर्हति । स एव लिङ् । त्वमपि तत् द्युम्नं वृणानं मर्त्यं पुष्यसे पोषयसि । पुष पुष्टौ, दैवादिकः उदात्तेत्, व्यत्ययेनात्मनेपदम् । सर्वाभिमतधनसम्पत्तिः पुष्टिः । यद्वा - तस्य पुरुषस्य द्युम्नं त्वया पुष्यते । पुरुषव्यत्ययेन मध्यमः, स च तिङः परत्वान्न निहन्यते, 'अदुपदेशात्' इति लसार्वधातुकत्वानुदात्तत्वे कृते विकरणस्यैव स्वरः, श्यनस्तु स्वरव्यत्ययेनोदात्तत्वम् ।  
</details>

<details open><summary>विश्वास-प्रस्तुतिः</summary>

स्वाहा॑॑।
</details>

<details><summary>मूलम्</summary>

स्वाहा॑॑।
</details>

<details><summary>भट्टभास्करटीका</summary>

स्वाहा सुहुतमिदमौद्ग्रहणाख्यं हविरस्तु । यज्ञस्योद्ग्रहणहेतुत्वादियमृगुद्ग्रहणी, इदं हविरौद्ग्रहणम् यदनया दीयते । 'प्रजापतिर्यज्ञमसृजत सोस्मात्सृष्टः पराङैत्स प्रयजुरव्लीनात्' इत्यादि ब्राह्मणम् ॥
</details>



<details><summary>मूलम् (संयुक्तम्)</summary>

ऋख्सा॒मयो॒श्शिल्पे᳚ स्थ॒स्ते वा॒मा र॑भे ते मा᳚ [3]पा॒त॒माऽस्य य॒ज्ञस्यो॒दृचः 
</details>

<details open><summary>विश्वास-प्रस्तुतिः</summary>

ऋख्सा॒मयो॒श्शिल्पे᳚ स्थः।  
</details>

<details><summary>मूलम्</summary>

ऋख्सा॒मयो॒श्शिल्पे᳚ स्थः।  
</details>

<details><summary>भट्टभास्करटीका</summary>

7कृष्णाजिनस्य शुक्लकृष्णे अङ्गुष्ठाङ्गुलिभ्यां सम्मृशति - ऋक्सामयोरिति ॥ अचतुरादिसूत्रेण ऋक्सामशब्दोच्प्रत्ययान्तो निपातितः । हस्तविषयं कौशलं शिल्पम् । हे शुक्लकृष्णे ऋक्सामयोश्शिल्पे स्थः । तत्र ऋचश्शिल्पं शुक्लं, साम्नः कृष्णम् । 'एष वा ऋचो वर्णो यच्छुक्लं कृष्णाजिनस्य' इत्यादि ब्राह्मणम् ।  
</details>

<details open><summary>विश्वास-प्रस्तुतिः</summary>

ते वा॒मा र॑भे ।  
</details>

<details><summary>मूलम्</summary>

ते वा॒मा र॑भे ।  
</details>

<details><summary>भट्टभास्करटीका</summary>

ते तादृशे वां युवां अहमारभे आलभे स्पृशामि । रलयोरेकत्वं स्मर्यते ।  
</details>

<details open><summary>विश्वास-प्रस्तुतिः</summary>

ते मा᳚ पातम्।  
</details>

<details><summary>मूलम्</summary>

ते मा᳚ पातम्।  
</details>

<details><summary>भट्टभास्करटीका</summary>

ते च मया स्पृष्टे युवां मां पातं रक्षतम् ।
</details>

<details open><summary>विश्वास-प्रस्तुतिः</summary>

आऽस्य य॒ज्ञस्यो॒दृचः॑।  
</details>

<details><summary>मूलम्</summary>

आऽस्य य॒ज्ञस्यो॒दृचः॑।  
</details>

<details><summary>भट्टभास्करटीका</summary>

कुत इत्यत आह - अस्य यज्ञस्य आ उदृच आ उदयात् समाप्तेरिति यावत् । ऋच स्तुतौ, इह तु धातूनामनेकार्थत्वात् गतौ वर्तते, स्तोमाभिप्रायं वा, तत उत्पूर्वात्सम्पदादिलक्षणः क्विप्, कृदुत्तरपदप्रकृतिस्वरत्वम् । 'ऋक्सामे वै देवेभ्यो यज्ञायातिष्ठमाने' इत्यादि ब्राह्मणम् ॥
</details>



<details><summary>मूलम् (संयुक्तम्)</summary>

इ॒मान्धिय॒ꣳ॒ शिख्ष॑माणस्य देव॒ क्रतु॒न्दख्ष॑व्ँवरुण॒ सꣳशि॑शाधि॒ ययाऽति॒ विश्वा॑ दुरि॒ता तरे॑म सु॒तर्मा॑ण॒मधि॒ नावꣳ॑ रुहे॒म 
</details>

<details open><summary>विश्वास-प्रस्तुतिः</summary>

इ॒मान्धिय॒ꣳ॒ शिख्ष॑माणस्य देव॒ ...  
क्रतु॒न्दख्ष॑व्ँवरुण॒ सꣳशि॑शाधि ।  
ययाऽति॒ विश्वा॑ दुरि॒ता तरे॑म   
सु॒तर्मा॑ण॒मधि॒ नावꣳ॑ रुहेम॥
</details>

<details><summary>मूलम्</summary>

इ॒मान्धिय॒ꣳ॒ शिख्ष॑माणस्य देव॒ ...  
क्रतु॒न्दख्ष॑व्ँवरुण॒ सꣳशि॑शाधि ।  
ययाऽति॒ विश्वा॑ दुरि॒ता तरे॑म   
सु॒तर्मा॑ण॒मधि॒ नावꣳ॑ रुहेम॥
</details>

<details><summary>भट्टभास्करटीका</summary>

8कृष्णाजिनमभिसर्पति - इमामिति त्रिष्टुभा चतुष्पदया ॥ तत्र देवशब्दान्तः प्रथमः । इमामग्निष्टोमविषयां धियं प्रज्ञां शिक्षमाणस्योपाददानस्य पुरुषस्य । शिक्ष विद्योपादाने । 'अदुपदेशात्' इति लसार्वधातुकानुदात्तत्वे धातुस्वरः । दक्षमभिवृद्धिकरम् । दक्ष वृद्धौ शीघ्रार्थे च । प्रवर्तकं वा । क्रतुमग्निष्टोमाख्यमिममस्मदीयं यागं हे देव वरुण संशिशाधि संशितं कुरु, स्वकार्यसमर्थमित्यर्थः । श्यतेर्लोटि 'बहुलं छन्दसि' इति शपश्श्लुः, 'बहुलं छन्दसि' इत्यभ्यासस्येत्वम् 'सेर्ह्यपिच्च' इति 'वा छन्दसि' इत्यपित्त्वप्रतिषेधात् पित्त्वेन ङित्त्वाभावात् 'अङितश्च' इति ईडभावः ।   
इदानीं धीर्विशेष्यते - यया धिया विश्वा दुरिता विश्वानि दुरितानि । 'शेश्छन्दसि बहुलम्' इति शलोपः । दुःखेन यन्ति एतेष्विति दुरितानि । 'क्तोधिकरणे च' इत्यधिकरणे निष्ठा, थाथादिस्वरेणोत्तरपदान्तोदात्तत्वम् । श्रेयसो विघातकानि कर्माण्युच्यन्ते । तानि सर्वाणि ययाऽतितरेम अतिक्रम्य गच्छेम तामिमां धियमिति सम्बध्यते ।  
ननु दुरितसागरं तितीर्षूणां सम्यक्प्रज्ञावतामपि कया चिन्नावा भवितव्यमित्यत आह - सुतर्माणमिति, सुष्ठु दुरितानां तारणकुशलाम् । 'अन्येभ्योपि दृश्यते' इति तरतेर्मनिन्प्रत्ययः, कृदुत्तरपदप्रकृतिस्वरत्वम् । इदृशीं नावमग्निष्टोमात्मिकाम् वयमधिरुहेम अधिरूढा भूयास्म अनेन चर्माधिरोहणेनेति । रुहेराशिषि लिङ्, 'लिङ्याशिष्यङ्' । 'यज्ञो वै सुतर्माणम्' इति ब्राह्मणम् । 'कृष्णाजिनेन दीक्षयति ब्रह्मणो वा एतद्रूपं यत्कृष्णाजिनम्' इति ब्राह्मणम् ॥
</details>



<details><summary>मूलम् (संयुक्तम्)</summary>

ऊर्ग॑स्याङ्गिर॒स्यूर्ण॑म्रदा॒ ऊर्ज॑म्मे यच्छ पा॒हि मा॒ मा मा॑ हिꣳसीः
</details>

<details open><summary>विश्वास-प्रस्तुतिः</summary>

ऊर्ग॑स्या॒ङ्गि॒र॒सी ...
</details>

<details><summary>मूलम्</summary>

ऊर्ग॑स्या॒ङ्गि॒र॒सी ...
</details>

<details><summary>भट्टभास्करटीका</summary>

9मेखलां पर्यस्यति - ऊर्गसीति ॥ ऊर्जयतेः सम्पदादिलक्षणः क्विप् । बलं रसो वाभिधीयते । अङ्गिरसामियमाङ्गिरसीति, यामङ्गिरसो व्यभजन्त ॥  
'अङ्गिरसः सुवर्गं लोकं यन्त ऊर्जं व्यभजन्त' इत्यादि ब्राह्मणम् । हे मेखले आङ्गिरसि ऊर्क् त्वमसि ऊर्क्परिणामभूतैश्शरैर्निर्मितत्वात् ऊर्ग्व्यपदेशः ।
</details>

<details open><summary>विश्वास-प्रस्तुतिः</summary>

ऊर्ण॑म्रदा॒ ऊर्ज॑म्मे यच्छ ।  
</details>

<details><summary>मूलम्</summary>

ऊर्ण॑म्रदा॒ ऊर्ज॑म्मे यच्छ ।  
</details>

<details><summary>भट्टभास्करटीका</summary>

पुनश्च विशेष्यते - ऊर्णम्रदाः, ऊर्णा अविसूत्रं, तद्वन्मृद्वी । मृदु मर्दने, असुन्प्रत्ययः । 'ङ्यापोस्संज्ञाछन्दसोर्बहुळम्' इति पूर्वपदस्य ह्रस्वत्वम्, उपमानपूर्वपदप्रकृतिस्वरत्वम् । ईदृशी त्वमूर्जं बलं मह्यं यच्छ देहि ।
</details>

<details open><summary>विश्वास-प्रस्तुतिः</summary>

पा॒हि मा॑ ।  
मा मा॑ हिꣳसीः ।
</details>

<details><summary>मूलम्</summary>

पा॒हि मा॑ ।  
मा मा॑ हिꣳसीः ।
</details>

<details><summary>भट्टभास्करटीका</summary>

पाहि च माम् । तिङः परत्वान्न निहन्यते । मा च मा हिंसीः ॥
</details>



<details><summary>मूलम् (संयुक्तम्)</summary>

विष्णो॒श्शर्मा॑सि॒ शर्म॒ यज॑मानस्य॒ शर्म॑ मे यच्छ
</details>

<details open><summary>विश्वास-प्रस्तुतिः</summary>

विष्णो॒श्शर्मा॑सि ।  
शर्म॒ यज॑मानस्य  +++(असि)+++ ।  
शर्म॑ मे यच्छ।  
</details>

<details><summary>मूलम्</summary>

विष्णो॒श्शर्मा॑सि ।  
शर्म॒ यज॑मानस्य  +++(असि)+++ ।  
शर्म॑ मे यच्छ।  
</details>

<details><summary>भट्टभास्करटीका</summary>

10वाससा यजमानं प्रोर्णोति - विष्णोरिति ॥ विष्णोरपि शर्म सुखमसि सुखहेतुरसि । यज्ञो वै विष्णुः । किञ्च - यजमानस्य शर्मासि । लसार्वधातुकानुदात्तत्वे धातुस्वरः । ईदृशस्त्वं मह्यमपि शर्म यच्छ देहि ॥
</details>



<details><summary>मूलम् (संयुक्तम्)</summary>

नख्ष॑त्राणाम्माऽतीका॒शात् पा॒हि 
</details>

<details open><summary>विश्वास-प्रस्तुतिः</summary>

नख्ष॑त्राणाम्माऽतीका॒शात्पा॑हि  ।
</details>

<details><summary>मूलम्</summary>

नख्ष॑त्राणाम्माऽतीका॒शात्पा॑हि  ।
</details>

<details><summary>भट्टभास्करटीका</summary>

11वसनच्छिद्रेषु यजमानं वाचयति - नक्षत्राणामिति ॥ अतीकाशश्छिद्रं, अतीत्य काशत इत्यतीकाशः । पचाद्यच्, घञ् वाधिकरणे, उभयत्रापि थाथादिस्वरेणान्तोदात्तत्वम्, 'इकः काशे' इति दीर्घत्वम् । नक्षत्राणां सम्बन्धी योतीकाशः नक्षत्रदेवत्यत्वान्नक्षत्राणामतीकाश इति । तस्मान्मां पाहि । हे वासः अतीकाशनिमित्तमनाच्छादनं दोषत्वेन न मन्तव्यम् । नक्षत्राण्येव हि तं दोषं परिहरिष्यन्तीति भावः ॥
</details>



<details><summary>मूलम् (संयुक्तम्)</summary>

इन्द्र॑स्य॒ योनि॑रसि [4]मा मा॑ हिꣳसीःᳶ 
</details>

<details open><summary>विश्वास-प्रस्तुतिः</summary>

इन्द्र॑स्य॒ योनि॑रसि ।  
मा मा॑ हिꣳसीः ।
</details>

<details><summary>मूलम्</summary>

इन्द्र॑स्य॒ योनि॑रसि ।  
मा मा॑ हिꣳसीः ।
</details>

<details><summary>भट्टभास्करटीका</summary>

12कृष्णविषाणे यजमानाय प्रयच्छति - इन्द्रस्येति ॥ इन्द्रस्यापि योनिः कारणमसि त्वम् । ईदृशी त्वं मा मा हिंसीः । त्वां यजमानाय प्रयच्छामीति भावः । 'यज्ञो दक्षिणामभ्यध्यायत्तां समभवत्' इत्यारभ्य 'सा कृष्णविषाणाऽभवत्' इत्यन्ते ब्राह्मणे स्पष्टमिन्द्रयोनित्वमस्याः ॥
</details>

<details open><summary>विश्वास-प्रस्तुतिः</summary>

कृ॒ष्यै त्वा॑ सुस॒स्यायै॑ ।
</details>

<details><summary>मूलम्</summary>

कृ॒ष्यै त्वा॑ सुस॒स्यायै॑ ।
</details>

<details><summary>भट्टभास्करटीका</summary>

13तयान्तर्वेदि लोष्टमुद्धन्ति - कृष्यै त्वेति ॥ हे पृथिवि या सुसस्या शोभनसस्या कृषिः । 'नञ्सुभ्याम्' इत्युत्तरपदान्तोदात्तत्वम् । तदर्थं त्वामुद्धरामीति शेषः । 'इगुपधात्किः' इति किप्रत्ययान्तोन्तोदात्तः कृषिशब्दः । 'उदात्तयणो हल्पूर्वात्' इति ततः परस्याश्चतुर्थ्या उदात्तत्वम् ॥
</details>

<details open><summary>विश्वास-प्रस्तुतिः</summary>

सुपिप्प॒लाभ्य॒स्त्वौष॑धीभ्यः ।
</details>

<details><summary>मूलम्</summary>

सुपिप्प॒लाभ्य॒स्त्वौष॑धीभ्यः ।
</details>

<details><summary>भट्टभास्करटीका</summary>

14 तया दक्षिणं गोदानं कण्डूयते - सुपिप्पलाभ्य इति ॥ यास्सुपिप्पलाः शोभनफलाः शोभनकरणिका ओषधयः, तदर्थं त्वां कण्डूये इति शेषः । पूर्ववत्स्वरः । ओषधिशब्दे तु दासीभारादित्वात् पूर्वपदप्रकृतिस्वरत्वम् । 'ओषधेश्च विभक्तावप्रथमायाम्' इति दीर्घः । 'यद्धस्तेन कण्डूयत' इत्यादि ब्राह्मणम् ॥
</details>

<details open><summary>विश्वास-प्रस्तुतिः</summary>

सूप॒स्था दे॒वो वन॒स्पति॑रू॒र्ध्वो मा॑ पा॒ह्योदृचः ।
</details>

<details><summary>मूलम्</summary>

सूप॒स्था दे॒वो वन॒स्पति॑रू॒र्ध्वो मा॑ पा॒ह्योदृचः ।
</details>

<details><summary>भट्टभास्करटीका</summary>

15औदुम्बरं दण्डं यजमानाय प्रयच्छति - सूपस्था इति ॥ सुष्ठु उपस्थीयते अवष्टभ्य स्थीयते मैत्रावरुणेन प्रैषे कृते । तिष्ठतेः 'अन्येभ्योपि दृश्यते' इति कर्मणि क्विप्, कृदुत्तरपदप्रकृतिस्वरत्वम् । यद्वा - उपस्थानमुपस्था । भावे क्विप्, शोभनमुपस्थानं यस्मिन्निति बहुव्रीहौ 'नञ् सुभ्याम्' इत्युत्तरपदान्तोदात्तत्वम्, अस्त्रीप्रत्ययान्तत्वाद्ध्रस्वाभावः । देवः दीप्तिमान् वनस्पतिः वनस्पतिविकारः, कार्ये कारणशब्दः । 'उभे वनस्पत्यादिषु युगपत्' इति पूर्वोत्तरपदयोः युगपत्प्रकृतिस्वरत्वम् । पारस्करप्रभृतित्वात्सुट् । ऊर्ध्वः अकुटिलः । ईदृशस्त्वं मां पाहि रक्ष । ओदृचः आसमाप्तेर्यज्ञस्य । पूर्ववत्प्रत्ययः स्वरश्च । ईदृशं त्वां यजमानाय प्रयच्छामीति भावः । 'वाग्वै देवेभ्योऽपाक्रामत्' इत्यादि ब्राह्मणम् ॥
</details>



<details><summary>मूलम् (संयुक्तम्)</summary>

स्वाहा॑ य॒ज्ञम्मन॑सा॒ स्वाहा॒ द्यावा॑पृथि॒वीभ्या॒ꣳ॒ स्वाहो॒रोर॒न्तरि॑ख्षा॒थ्स्वाहा॑ य॒ज्ञव्ँवाता॒दा र॑भे ॥ [5]
</details>

<details open><summary>विश्वास-प्रस्तुतिः</summary>

स्वाहा॑ ।  
य॒ज्ञम्मन॑सा॒  +++(आर॑भे)+++ स्वाहा॑ ।  
</details>

<details><summary>मूलम्</summary>

स्वाहा॑ ।  
य॒ज्ञम्मन॑सा॒  +++(आर॑भे)+++ स्वाहा॑ ।  
</details>

<details><summary>भट्टभास्करटीका</summary>

16-20यजमानं वाचयति - स्वाहेति ॥ आरभ इति सर्वत्र सम्बध्यते, यस्मादित्थं कर्तव्यमिति स्वयमेवाह वाक् तस्मात् त्वयानुज्ञातोहं प्रथमं तावन्मनसा यज्ञमारभे यज्ञाभिमुखं मनः करोमीति । 'मनसा हि पुरुषो यज्ञमभिगच्छति' इति ब्राह्मणम् ।   
</details>

<details open><summary>विश्वास-प्रस्तुतिः</summary>

द्यावा॑पृथि॒वीभ्यां॒  +++(आर॑भे)+++  स्वाहा॑ ।  
</details>

<details><summary>मूलम्</summary>

द्यावा॑पृथि॒वीभ्यां॒  +++(आर॑भे)+++  स्वाहा॑ ।  
</details>

<details><summary>भट्टभास्करटीका</summary>

किञ्च - तस्या एव वचनेन द्यावापृथिवीभ्यां यज्ञमारभे यज्ञसाधनानां यज्ञजानां द्यावापृथिव्योः स्थितत्वात् । 'द्यावापृथिव्योर्हि यज्ञः' इति च ब्राह्मणम् । यद्वा - द्यावापृथिव्योः स्थित्यर्थं यज्ञमारभे । द्यावापृथिव्योर्हि यज्ञः स्थितिहेतुत्वेन वर्ण्यते । 'देवताद्वन्द्वे च' इति युगपत्पूर्वोत्तरपदयोः प्रकृतिस्वरत्वम् । द्यावाशब्द आद्युदात्तः । पृथिवीशब्दो ङीषन्तोन्तोदात्तः ।   
</details>

<details open><summary>विश्वास-प्रस्तुतिः</summary>

उ॒रोर॒न्तरि॑ख्षात् [आर॑भे ] स्वाहा॑ ।  
</details>

<details><summary>मूलम्</summary>

उ॒रोर॒न्तरि॑ख्षात् [आर॑भे ] स्वाहा॑ ।  
</details>

<details><summary>भट्टभास्करटीका</summary>

किञ्च – पुनरपि तस्या एव वचनेन उरोरन्तरिक्षाद्यज्ञमारभे, अन्तरिक्षानुगृहीतत्वात्सर्वार्थानाम् । 'अन्तरिक्षे हि यज्ञः' इति च ब्राह्मणम् ।
</details>

<details open><summary>विश्वास-प्रस्तुतिः</summary>

य॒ज्ञव्ँवाता॒दा र॑भे ॥
</details>

<details><summary>मूलम्</summary>

य॒ज्ञव्ँवाता॒दा र॑भे ॥
</details>

<details><summary>भट्टभास्करटीका</summary>

किञ्च - पुनरपि तस्या एव वचनेन वाताद्यज्ञमारभे । आत्मसमवेतक्रियाशक्तिरूपपरिस्पन्दात्मा प्राणो वातः । ततो यज्ञमारभे, तदधीनत्वात्सर्वव्यापाराणाम् । 'वाताद्वा अध्वर्युर्यज्ञं प्रयुङ्क्ते' इति ब्राह्मणम् ॥

इति प्रथमस्य काण्डस्य द्वितीयप्रपाठके द्वितीयोनुवाकः ॥

+++
title = "१३ (उत्तरवेदिसमीपवर्ति)हविर्धान-प्रवर्तनम्, हविर्धान-मण्टपनिर्माणम्"

+++

३ विराट्गायत्री
१ जगती
६ द्विपदा त्रिष्टुप्
४ गायत्री
५, ८-९ त्रिष्टुप्
एकपदा विराट्   
सोमऋषिः

<details open><summary>विश्वास-प्रस्तुतिः</summary>

यु॒ञ्जते॒ मन॑ उ॒त यु॑ञ्जते॒ धियो॒ विप्रा॒ विप्र॑स्य बृह॒तो वि॑प॒श्चितः॑ ।  
वि होत्रा॑ दधे वयुना॒विदेक॒ इन्म॒ही दे॒वस्य॑ सवि॒तुᳶ परि॑ष्टुतिः ॥
</details>

<details><summary>मूलम्</summary>

यु॒ञ्जते॒ मन॑ उ॒त यु॑ञ्जते॒ धियो॒ विप्रा॒ विप्र॑स्य बृह॒तो वि॑प॒श्चितः॑ ।  
वि होत्रा॑ दधे वयुना॒विदेक॒ इन्म॒ही दे॒वस्य॑ सवि॒तुᳶ परि॑ष्टुतिः ॥
</details>

<details><summary>भट्टभास्करटीका</summary>

1शालामुखीये शामित्रं जुहोति - युञ्जत इति जगत्या ॥

**युञ्जते मनः** विषयेभ्यः प्रत्याहृत्येष्टे विषये स्थापयन्ति ।  
**उत** अपि च, **धियश्** च **युञ्जते** यागादिलक्षणानि कर्माणि कुर्वते ।  
यद्वा - **धियः** प्रज्ञाः धर्मार्थकाममोक्ष-विषयाः **युञ्जते** भावयन्ति ।  
यद्वा - **धिय** इतीन्द्रियाण्य् उच्यन्ते, तानि **युञ्जते** इष्टे विषये प्रवर्तयन्ति, अनिष्टेभ्यश् च निवर्तयन्ति ।

**विप्राः** मेधाविनः । **विप्रस्य** मेधाविनः **बृहतः** यजमानस्य सम्बन्धिनो **विपश्चितः** पण्डिता ऋत्विजः । 'बृहन्-महतोर् उपसङ्ख्यानम्' इति विभक्तेर् उदात्तत्वम् । एवम् एतत् कुर्वाणा **बृहतो** विपश्चितो भवन्ति ।

**एक इत्** एक एव **वयुनावित्** वयुनानां ज्ञानोपायानां वेदिता । 'अन्येषामपि दृश्यते' इति दीर्घत्वम् । वयुनाविद् एक एव **होत्राः** स्तुतिलक्षणा वाचो **विदधे** विदधाति - विविधम् उत्पादयति । छान्दसो लिट् ।  
यद् वा - **होत्राः** ऋत्विग्विशेषान् होमस्य कर्तॄन् मैत्रावरुणदीन् **विदधाति** विभज्य स्थापयति । **युञ्जते मनश्** च, **धियश्** च युञ्जानाः ।   

एतत् तु कर्तुं न सर्वे शक्नुवन्ति - एक एव **वयुनाविद्** एवं-विधं कर्तुं शक्नोतीति कारणमाह - **मही** महती महनीया खलु **देवस्य सवितुः परिष्टुतिः** परितस् सर्वतः रूपकर्म-बान्धवाध्य्-अवसायेन कर्तुं न शक्यते; तस्माद् एक एव **वयुनावित् होत्रा** विधातुं शक्नोति । तस्मान् महान् अयं देव इति सवितुः प्रशंसा । तस्मै सवित्रे इदं स्वाहुतम् अस्त्व् इति ।   

अन्य आह – मेधाविनो यजमानस्य सम्बन्धिनो **विपश्चितो विप्रा युञ्जते** । **एक** एव **वयुनावित् होत्रा** विदधाति । सा खलु सर्वा देवस्य **सवितुः महती परिष्टुतिः** सर्वतः प्रस्तुतिः प्रेरणेति यावत् । तस्मात् तद्-अनुज्ञाता वयम् इदं कर्मारभामहे इति भावः । 'तादौ च' इति परेः प्रकृति-स्वरत्वम् ॥
</details>

<details open><summary>विश्वास-प्रस्तुतिः</summary>

सु॒वाग्दे॑व॒ दुर्या॒ꣳ॒ आ व॑द देव॒श्रुतौ॑ दे॒वेष्वा घो॑षेथाम्।
</details>

<details><summary>मूलम्</summary>

सु॒वाग्दे॑व॒ दुर्या॒ꣳ॒ आ व॑द देव॒श्रुतौ॑ दे॒वेष्वा घो॑षेथाम्।
</details>

<details><summary>भट्टभास्करटीका</summary>

2अक्षोत्सर्जने जपति - सुवागिति ॥ हे **देव** देवनशील अक्षेषु **सुवाक्** शोभनवाक् भूत्वा **दुर्यान्** गृहान् यजमानस्य सम्बन्धिन **आवद** आभिमुख्येन वद, कल्यणीं गृहाणां शान्तिकरीं वाचं वदेत्यर्थः । 'नञ्सुभ्याम्' इत्युत्तरपदान्तोदात्तत्वं सुवागिति । दुर्यान् इति नकारस्य पूर्ववद् रुत्वादि । 'वरुणो वा एष दुर्वाग् उभयतो बद्धो यद् अक्षः' इत्यादि ब्राह्मंणम् ।  

अथ **देव-श्रुतौ देवेष्व् आघोषेथाम्** इत्यस्य द्विवचनान्तत्वान् न पूर्वेण सम्बन्धः । आचार्यवचनाच् च, "वाग् देव दुर्यान् आवदे"त्य् एवं तत्र जपति इति । द्विवचन-सम्बन्धाद् एवोपरितनेनाक्ष-धुरो ऽवाञ्जने न च सम्बध्यते । न च प्रकरणाद् उत्कृष्य विकृतिम् आसाद्य यद् अयं करिष्यति तत् प्रतीयते । तस्माद् अत्रैव विनियोगः कल्पयितव्यः । स च वचनात् पुल्लिङ्गाच् चाक्ष-द्वयोत्सर्जनजपे युक्त इव लक्ष्यते ।  

अयमर्थः - देवाश् शृण्वन्ति यौ तौ **देवश्रुतौ** । कर्मणि क्विप्, निष्ठायां वा, 'परादिश्छन्दसि बहुलम्' इति उत्तरपदाद्युदात्तत्वम् । हे अक्षौ ईदृशौ युवां आत्मीयोत्सर्जनेन देवेष्वाघोषेथाम्, अयं यजमानो युष्मान्यजत इत्येवं महता शब्देन घोषणं कुरुतम् । घुषि कान्तिकरणे उदात्त अनुदात्तेत् भौवादिकः ॥
</details>



<details><summary>मूलम् (संयुक्तम्)</summary>

आ नो॑ वी॒रो जा॑यताङ्कर्म॒ण्यो॑
यꣳ सर्वे॑ऽनु॒जीवा॑म॒ यो ब॑हू॒नामस॑द्व॒शी । 
</details>

<details open><summary>विश्वास-प्रस्तुतिः</summary>

आ नो॑ वी॒रो जा॑यताङ्कर्म॒ण्यो॑ ....
</details>

<details><summary>मूलम्</summary>

आ नो॑ वी॒रो जा॑यताङ्कर्म॒ण्यो॑ ....
</details>

<details><summary>भट्टभास्करटीका</summary>

8अक्षधुरमवाञ्जयति - आ न इति ॥ नः अस्माकं वीरः पुत्रादिकः कर्मण्यः कर्मयोग्यः आजायताम् । 'कर्मणि साधुः' इति यत् ।
</details>

<details open><summary>विश्वास-प्रस्तुतिः</summary>

यꣳ सर्वे॑ऽनु॒जीवा॑म॒ यो ब॑हू॒नामस॑द्व॒शी ।
</details>

<details><summary>मूलम्</summary>

यꣳ सर्वे॑ऽनु॒जीवा॑म॒ यो ब॑हू॒नामस॑द्व॒शी ।
</details>

<details><summary>भट्टभास्करटीका</summary>

पुनरपि विशेष्यते - यं सर्वेपि च वयमनुजीवामः । लेटि सलोपः । यश्च बहूनां वशी नियन्तृत्वादिशक्तिमान् असत् स्यात् । अस्तेर्लेटि 'इतश्च लोपः', 'लेटोडाटौ' इत्यडागमः ।  

इयं च विराड् गायत्री, प्रथमे पादे द्व्यक्षराधिक्यात् । पुरउष्णिक्प्रथमस्य पादस्य द्वादशाक्षरत्वात्, द्वाभ्यामूनत्वाच्च विराडुष्णिक् । तत्र 'यं सर्वेनुजीवामः' इति द्वितीयः पादः ॥
</details>

<details open><summary>विश्वास-प्रस्तुतिः</summary>

इ॒दव्ँविष्णु॒र्वि च॑क्रमे त्रे॒धा नि द॑धे प॒दम् ।  
समू॑ढमस्य [25] पाꣳसु॒रे ॥
</details>

<details><summary>मूलम्</summary>

इ॒दव्ँविष्णु॒र्वि च॑क्रमे त्रे॒धा नि द॑धे प॒दम् ।  
समू॑ढमस्य [25] पाꣳसु॒रे ॥
</details>

<details><summary>भट्टभास्करटीका</summary>

4दक्षिणस्यां चक्रवर्तिन्यां जुहोति - इदमिति गायत्र्या ॥
इदं विश्वं विष्णुः व्यापी भगवान्विचक्रमे विभज्य क्रमतेस्म । 'वृत्तिसर्गतायनेषु क्रमः' इति वृत्तावात्मनेपदम् । 'वेः पादविहरणे' इति वा । कतिधा विचक्रम इत्यत आह - त्रेधा त्रिधा पदं पादं निदधे स्थापयामास पृथिव्यामन्तरिक्षे दिवि चेत्याधारभेदेन पदस्य त्रैविध्यम् । त्रीणि पदानीति यावत्, यथा 'त्रीणि पदा वि चक्रमे' इति । 'एधाच्च' इत्येधाप्रत्ययः । यस्मादेवं तस्मादस्य विष्णोः पांसुरे पांसुमति पादे । रः मत्वर्थीयः । यद्वा - सिध्मादिलक्षणो लः, रलयोरेकत्वं स्मर्यते । पांसवो रजांसि लोका उच्यन्ते । तैः रजःकरण[कण ]कल्पैः तद्वति विष्णोः पदकमले समूढं सम्यगूढं तेनैव समवस्थापितम् । किमिदं विश्वां यद्विचक्रमे । 'गतिरनन्तरः' इति गतेः प्रकृतिस्वरत्वम् । अस्येति 'इदमोन्वादेशेऽशनुदात्तः' इत्यशादेशोनुदात्तः । य इममर्थमकरोत्स विष्णुरनेन होमेनेमं यज्ञं समापयत्विति भावः ।

अपरा योजना - इदं विष्णुरेव स्वयं विचक्रमे विक्रमते यद्धविर्धानं विक्रमते गच्छति । 'छन्दसि लुङ्लङ्लिटः' इति लिट् । विष्णोरेवेदं क्रमणं यद्धविर्धानस्येति यावत् विष्णुर्विशेष्यते - त्रेधा निदधे पदं तस्मादस्य हविर्धानस्य पांसुरे पांसुमति च मार्गे समूढं सम्यगूढं प्रापितमिदमाज्यमस्त्विति ।

अन्ये पुनराहुः - इदं विश्वं विष्णुर् व्यापी आदित्यात्मा विचक्रमे विक्रमते विभज्य प्राप्नोति त्रेधा पृथिव्याम् अन्तरिक्षे दिवि च पदं निदधाति अग्नि-विद्युत्-सूर्यात्मना त्रिषु स्थानेषु पादन्यासं करोति । अस्य विष्णोः पांसुरे त्वन्तरिक्षे स[य]त्पदं विद्युद्रूपं तदेव समूढं सम्मूढं कारणानित्यत्वात् सर्वदा न दृश्यते । (मनो) यथेतरे ज्योतिषी सम्यग् गृह्येते दृष्ट्या सोऽयम् आदित्य इदं यज्ञम् अनेन होमेन समापयत्व् इति ॥
</details>

<details open><summary>विश्वास-प्रस्तुतिः</summary>

इरा॑वती धेनु॒मती॒ हि भू॒तꣳ सू॑यव॒सिनी॒ मन॑वे यश॒स्ये᳚ ।  
व्य॑स्कभ्ना॒द्रोद॑सी॒ विष्णु॑रे॒ते दा॒धार॑ पृथि॒वीम॒भितो॑ म॒यूखैः᳚ ॥
</details>

<details><summary>मूलम्</summary>

इरा॑वती धेनु॒मती॒ हि भू॒तꣳ सू॑यव॒सिनी॒ मन॑वे यश॒स्ये᳚ ।  
व्य॑स्कभ्ना॒द्रोद॑सी॒ विष्णु॑रे॒ते दा॒धार॑ पृथि॒वीम॒भितो॑ म॒यूखैः᳚ ॥
</details>

<details><summary>भट्टभास्करटीका</summary>

5उत्तरस्यां वर्तन्यां जुहोति - इरावतीति त्रिष्टुभा ॥  

द्यावापृथिव्यात्मना स्तूयते; हे हविर्धानात्मिके द्यावापृथिव्यौ **इरावती** इरावत्यौ अन्नवत्यौ **भूतं** भवतं यज्ञसाधनद्वारेण । लोटि 'बहुळं छन्दसि' इति शपो लुक्, 'हि च' इति निघातप्रतिषेधः । **धेनुमती** धेनुमत्यौ च भवतम् । 'ह्रस्वनुड्भ्यां मतुप्' इति मतुप उदात्तत्वम् । हिशब्दश्चार्थे, इरावती धेनुमती च भवतमिति । 'वा छन्दसि' इति द्वयोरपि पूर्वसवणदीर्घत्वम् । हविर्धानविशेषणत्वे 'नपुंसकाच्च' इति शीभावः । **सूयवसिनी** शोभनैर् यवसैर्+++(=गो-भक्ष्य-घासैः)+++ अभ्यवहार्यैस् तद्वत्यौ, सूयवसिन्यौ च भवतम् । सोस्सांहितिको दीर्घः । **यशस्ये** यशसो निमित्ते च भवतम् । 'गोद्व्यचः' इति यत्प्रत्ययः । **मनवे** मन्त्रवते मननवते यजमानाय इत्थं भवतमिति ।

कस्माद् एवम् उच्यत इति चेत्, श्रूयतां युवयोर् महाभाग्यम् - **एते** युवां **रोदसी** रोदस्संज्ञां भजमाने **विष्णुर्** एव प्रजापत्यात्मा स्वयं **व्यस्कभ्नात्** विभज्य स्थापितवान् अधः उपरि च; यथा 'यदप्स्व् अवापद्यत । सा पृथिव्य् अभवत्' इत्यादि । तदानीं युवां रोदस्-संज्ञे चाभूतम् इति भावः ।   

किञ्च - विस्तीर्णां वा पृथिवीम् अन्तरिक्षं च । पृथिवीशब्देन प्रथि[पृथु]त्वात् त्रयो लोकाः उच्यन्ते; यथा - 'यो द्वितीयस्यां तृतीयस्यां पृथिव्याम्' इति । इमां च विष्णुर् **दाधार** अविचलितां स्थापयामास । **अभितः** अधस्ताद् उपरिष्टाच् च **मयूखैर्** अंशुभिः । 'पर्यभिभ्यां च' इति तसिल् । धारयतेश्छान्दसे लिटि व्यत्ययेनाम्प्रत्ययो न क्रियते । यद्वा - 'बहुलम् अन्यत्रापि संज्ञाच्छन्दसोः' इति प्रत्ययोत्पत्तेः प्रागेव णेर्लोपः, 'तुजादीनाम्' इत्यभ्यासस्य दीर्घत्वम् । एवं महाभागधेयाभ्यां युवाभ्यां किन्नाम कर्तुं न शक्यते? तस्माद् यथोक्तं भवतम् इति ।  

**आदित्यपक्षे** - **व्यस्कभ्नात् रोदसी विष्णुर्** आदित्य **एते** युवां विविधं स्थापयति । तत एते एवं स्थापिते **दाधार** धारयति **पृथिवीम् अभितः** पृथिव्याम् अन्तरिक्षस्याधस्ताद् उपरिष्टाच् च । 'अभितः पीरतः' इति द्वितीया । मयूखैः रश्मिभिर् अधोमुखैः पृथिवीं, ऊर्ध्व-मुखैश् च दिवं, स्वयं मध्ये अन्तरिक्षे वर्तमानः इति । तस्माद् अनया ऽऽहुत्या युवाम् अन्नादिमत्यौ भवतम् । युवां युवयोर् अन्तरालं च विष्णुर् अपि दृढीकरोत्व् इति ॥
</details>

<details open><summary>विश्वास-प्रस्तुतिः</summary>

प्राची॒ प्रेत॑मध्व॒रङ्क॒ल्पय॑न्ती ऊ॒र्ध्वय्ँय॒ज्ञन्न॑यत॒म्मा जी᳚ह्वरतम् ।  
</details>

<details><summary>मूलम्</summary>

प्राची॒ प्रेत॑मध्व॒रङ्क॒ल्पय॑न्ती ऊ॒र्ध्वय्ँय॒ज्ञन्न॑यत॒म्मा जी᳚ह्वरतम् ।  
</details>

<details><summary>भट्टभास्करटीका</summary>

हविर्धाने प्रवर्तयन्ति - प्राची इति द्विपदया त्रिष्टुभा जगत्या वा ॥  
हे हविर्धाने **प्रची** प्रागंचितगमनवती **प्रेतं** प्रकर्षेणेतं गच्छतम् । **अध्वरं** बाधकरहितं यज्ञं **कल्पयन्ती** अभिमतसम्पादनसमर्थं कुर्वाणे । 'शप्श्यनोर्नित्यम्' इति नुम् ।   
किञ्च – **ऊर्ध्वं** उपरि देवान्प्रति **यज्ञं नयतं** प्रापयतम् ।  
किञ्च - **मा जीह्वरतं** मा कुटिलं कार्ष्टम्, मा अदेवगामिनं कुरुतम् । ह्वृ कौटिल्ये, हेतुमण्ण्यन्ताल्लुङि चङादि ॥  
</details>

<details open><summary>विश्वास-प्रस्तुतिः</summary>

अत्र॑ रमेथा॒व्ँवर्ष्म॑न्पृथि॒व्याः ।
</details>

<details><summary>मूलम्</summary>

अत्र॑ रमेथा॒व्ँवर्ष्म॑न्पृथि॒व्याः ।
</details>

<details><summary>भट्टभास्करटीका</summary>

7अध्वर्यू हविर्धाने स्थापयतः - अत्रेति विराजैकपदया ॥ अत्रैतस्मिन्वर्ष्मन् पृथिव्यास्सम्बन्धिन्युच्छ्रिते देशे रमेथाम् अत्रैव स्थातुं रुचिं भजतम् । 'सुपां सुलुक्' इति वर्ष्मणस्सप्तम्या लुक् । 'नञ्सम्बुद्ध्योः' इति नलोपाभावः । 'उदात्तयणः' इति पृथिव्या विभक्तेरुदात्तत्वम् ॥
</details>

<details open><summary>विश्वास-प्रस्तुतिः</summary>

[संयुक्तमन्त् - दि॒वो वा॑ विष्णवु॒त वा॑ पृथि॒व्या म॒हो वा॑ विष्णवु॒त वा॒ऽन्तरि॑ख्षा॒द्धस्तौ॑ पृणस्व ब॒हुभि॑र्वस॒व्यै॑रा प्र य॑च्छ [26] दख्षि॑णा॒दोत स॒व्यात् ॥]

दि॒वो वा॑ विष्णवु॒त वा॑ पृथि॒व्या म॒हो वा॑ विष्णवु॒त वा॒ऽन्तरि॑ख्षात् ।  
हस्तौ॑ पृणस्व ब॒हुभि॑र्वस॒व्यै॑रा प्र य॑च्छ दख्षि॑णा॒दोत स॒व्यात् ॥
</details>

<details><summary>मूलम्</summary>

[संयुक्तमन्त् - दि॒वो वा॑ विष्णवु॒त वा॑ पृथि॒व्या म॒हो वा॑ विष्णवु॒त वा॒ऽन्तरि॑ख्षा॒द्धस्तौ॑ पृणस्व ब॒हुभि॑र्वस॒व्यै॑रा प्र य॑च्छ [26] दख्षि॑णा॒दोत स॒व्यात् ॥]

दि॒वो वा॑ विष्णवु॒त वा॑ पृथि॒व्या म॒हो वा॑ विष्णवु॒त वा॒ऽन्तरि॑ख्षात् ।  
हस्तौ॑ पृणस्व ब॒हुभि॑र्वस॒व्यै॑रा प्र य॑च्छ दख्षि॑णा॒दोत स॒व्यात् ॥
</details>

<details><summary>भट्टभास्करटीका</summary>

8अध्वर्यू हविर्धानयोर्मध्यौ निघ्नतः - दिव इति त्रिष्टुभा ॥  

हे **विष्णो** व्यापकात्मन् **दिवो** वा देवलोकाद्वा **उत वा** अपि वा **पृथिव्याः महो वा** महतो वा इतो दिवः पृथिव्याश्च महतोन्यस्माद्वा कुतश्चिन् महर्लोकादेः । महतेः क्विबन्तात् पञ्चम्येकवचने 'सावेकाचः' इति विभक्तेरुदात्तत्वम् । हे **विष्णो** । पुनरामन्त्रणम् आदरार्थम् । अथवा अन्तरिक्षात् आनीतैरित्यवगम्यते । **बहुभिर् वसव्यैः** बहूनां धनानां समूहैः । 'वसोस्समूहे च' इति यत् । हस्तौ मदीयौ **पृणस्व** पूरय, महाधनं मां कुर्वित्यर्थः । हस्त पूरणत्वेन महाधनत्वं लक्ष्यते । लोके हि महाधनः पूर्णहस्त इत्युच्यते, धनहीनो रिक्तहस्त इति । तस्माद्बहुभिर्धनराशिभिः वर्धमानं मां कुर्विति प्रतिपादितं भवति ।   
पुनरपि देवस्यौदार्यातिशयप्रकटनार्थमाह - आ दक्षिणाद्धस्तात्प्रसारितात् उत अपि च आ च सव्याद्धस्तात् वसुराशिं प्रयच्छ, प्रसारितयोर्दक्षिणसव्ययोर्हस्तयोः अन्तराळं यावता धनपुञ्जेन पूर्यते तावद्देहीत्यर्थः । अथ वा बहुभिर्वसव्यैः द्युलोकादिभ्य आनीतैस्त्वदीयौ हस्तौ पूरय, प्रभूतं धनराशिं हस्ताभ्यां गृहाणेत्यर्थः । ततस्तं प्रभूतं धनराशिं दक्षिणाद्धस्तादाप्रयच्छ, सव्याच्चाप्रयच्छ । तस्मादाभिमुख्येन धनराशिं निस्सारय, हस्त[विशेषो] न निरूपणीयः । अधि[आ]कारेणाभिमुख्यं योस्याध्वनो ग्रामादागच्छतीति यथा । अत एव द्वाभ्यामपि पञ्चम्यन्ताभ्यामावृत्तस्सम्बध्यते । प्रशब्दंस्तु विपर्यासान्नावर्तते । 'दक्षिणस्यादिगाख्यायाम्' इति दक्षिणशब्द आद्युदात्तः ॥
</details>



<details><summary>मूलम् (संयुक्तम्)</summary>

विष्णो॒र्नुक॑व्ँवी॒र्या॑णि॒ प्र वो॑च॒य्ँयᳶ पार्थि॑वानि विम॒मे रजाꣳ॑सि॒ यो अस्क॑भाय॒दुत्त॑रꣳ स॒धस्थ॑व्ँविचकमा॒णस्त्रे॒धोरु॑गा॒यः
</details>

<details open><summary>विश्वास-प्रस्तुतिः</summary>

विष्णो॒र्नुक॑व्ँवी॒र्या॑णि॒ प्र वो॑च॒य्ँयᳶ पार्थि॑वानि विम॒मे रजाꣳ॑सि।  
यो अस्क॑भाय॒दुत्त॑रꣳ स॒धस्थ॑व्ँविचक्रमा॒णस्त्रे॒धोरु॑गा॒यः ॥
</details>

<details><summary>मूलम्</summary>

विष्णो॒र्नुक॑व्ँवी॒र्या॑णि॒ प्र वो॑च॒य्ँयᳶ पार्थि॑वानि विम॒मे रजाꣳ॑सि।  
यो अस्क॑भाय॒दुत्त॑रꣳ स॒धस्थ॑व्ँविचक्रमा॒णस्त्रे॒धोरु॑गा॒यः ॥
</details>

<details><summary>भट्टभास्करटीका</summary>

9अध्वर्यू मेध्यौ बध्नीतः - विष्णोर्नुकमिति त्रिष्टुभा ॥  
**नुकम्** इति क्षिप्रनाम । विष्णोर् **वीर्याणि** वीरकर्माणि **प्रवोचं** प्रकर्षेण ब्रवीमि । छान्दसो लुङ् । 'बहुलं छन्दस्यमाङ्योगेपि' इत्यडभावः । विष्णुर् विशेष्यते - **यः पार्थिवानि** पृथिव्य्-अन्तरिक्ष-द्युलोक-भवानि । पृथिवीशब्देन त्रयो लोका उच्यन्ते, यथा 'यो द्वितीयस्यां तृतीयस्यां पृथिव्याम्' इति ।+++(5)+++ 'पृथिव्या ञाञौ' इत्यञ्प्रत्ययः । यः पार्थिवानि **रजांसि** ज्योतींषि आग्ना-विद्युत्-सूर्यात्मकानि **विममे** विनिर्मितवान् । यद्वा - **पार्थिवानि** पृथुषु भवानि रजांसि वसूनी विममे ।   

किञ्च - **य उत्तरं सधस्थं** संस्थानं सर्वेषाम् अन्तरिक्षम् । 'सुपि स्थः' इति कः । 'सधमाधस्थयोः' इति सधादेश । तद् **अस्कभायत्** अस्तम्भयत् अधारयत् । अस्कभ्नाद् इति वक्तव्ये 'स्तन्भुस्तुन्भुस्कन्भुस्कुन्भुस्कुञ्भ्यः श्नुश्च' इति श्नाप्रत्ययः । 'छन्दसि शायजपि' इति व्यत्ययेन हेरभावेपि श्नश्शायजादेशः ।   

किं कुर्वन्न् इत्य् आह – **विचक्रमाणस् त्रेधा** त्रिषु लोकेषु विभज्य क्रममाणः पदत्रयं कुर्वन् । लिटः कानजादेशः । **उरुगायः** उरुभिर् महात्मभिर् गायत इति उरुगायः । कै गै शब्दे, घञि 'आतो युक्चिण्कृतोः' इति युक्, थाथादिना उत्तरपदान्तोदात्तत्वम् । यद्वा - उरुभिर् गन्तव्यः । गाङ् गतौ । य इत्थमित्थमकरोत्तस्य विष्णोर्वीर्यार्णि प्रवोचम् स मेधीदार्ढ्यं करोत्विति ॥
</details>

<details open><summary>विश्वास-प्रस्तुतिः</summary>

विष्णो॑ र॒राट॑मसि ।
</details>

<details><summary>मूलम्</summary>

विष्णो॑ र॒राट॑मसि ।
</details>

<details><summary>भट्टभास्करटीका</summary>

10रराटीमासञ्जयति - विष्णो रराटमसीति ॥ हे रराटि विष्णोर्यज्ञात्मनो ललाटमिव प्रधानमसि । कपिलकादित्वाल्लत्वं विकल्प्यते ॥
</details>

<details open><summary>विश्वास-प्रस्तुतिः</summary>

विष्णोः᳚ पृ॒ष्ठम॑सि ।
</details>

<details><summary>मूलम्</summary>

विष्णोः᳚ पृ॒ष्ठम॑सि ।
</details>

<details><summary>भट्टभास्करटीका</summary>

11मध्यमं छदिरधिनिदधाति - विष्णोरिति ॥ विष्णोः पृष्ठं पृष्ठसदृशमसि ॥
</details>

<details open><summary>विश्वास-प्रस्तुतिः</summary>

विष्णो॒श्श्नप्त्रे᳚ स्थः ।
</details>

<details><summary>मूलम्</summary>

विष्णो॒श्श्नप्त्रे᳚ स्थः ।
</details>

<details><summary>भट्टभास्करटीका</summary>

12पार्श्वयोच्छदिषी निदधाति - विष्णोः श्नप्त्रे स्थ इति ॥ श्नप्त्रे शोधके स्थः । सकारस्य शकारापत्तिः । स्नपतिश्छान्दसश्शुद्धिकर्मा, औणादिकष्ट्रन्प्रत्ययः । स्नातेर्वा णिचि पुगादिः ॥
</details>

<details open><summary>विश्वास-प्रस्तुतिः</summary>

विष्णो॒स्स्यूर॑सि ।
</details>

<details><summary>मूलम्</summary>

विष्णो॒स्स्यूर॑सि ।
</details>

<details><summary>भट्टभास्करटीका</summary>

13दक्षिणबाहौ कुशमुपसङ्गृह्य स्यन्द्यां प्रवर्तयति - विष्णोस्स्यूरिति ॥ विष्णोः स्यूः सेवनी त्वमसि यज्ञस्य । षिवु तन्तुसन्ताने, 'क्विप्च' इति क्विप् 'छ्वोश्शूडनुनासिके च' इत्यूठ् ॥
</details>

<details open><summary>विश्वास-प्रस्तुतिः</summary>

विष्णो᳚र्ध्रु॒वम॑सि ।
</details>

<details><summary>मूलम्</summary>

विष्णो᳚र्ध्रु॒वम॑सि ।
</details>

<details><summary>भट्टभास्करटीका</summary>

14द्वारग्रन्थिं करोति - विष्णोर्ध्रुवमसीति ॥ विष्णुना **ध्रुवम्** अचलितं करणीयम् असि ॥
</details>

<details open><summary>विश्वास-प्रस्तुतिः</summary>

वैष्ण॒वम॑सि, विष्ण॑वे त्वा  +++(अभिमृशामि)+++  ॥ [27]  
</details>

<details><summary>मूलम्</summary>

वैष्ण॒वम॑सि, विष्ण॑वे त्वा  +++(अभिमृशामि)+++  ॥ [27]  
</details>

<details><summary>भट्टभास्करटीका</summary>

15हविर्धानमण्डपमभिमृशति - वैष्णवमिति ॥ वैष्णवं विष्णुदेवत्यं त्वमसि । अतो विष्णवे त्वामभिमृशामि । 'वैष्णवं हि देवतया हविर्धानम्' इति ब्राह्मणम् ॥

इति द्वितीये प्रपाठके त्रयोदशोनुवाकः


- काम्येष्टिकाण्डान्तर्गते  २-२-२ अनुवाके समाम्नातायां राक्षोघ्नेष्टौ सङ्गतमन्त्राः
  - सामिधेन्यः १-१५ मन्त्राः  
  - पुरोनुवाक्या १६ मन्त्रः  
  - याज्ये द्वे १७-१८  मन्त्रौ  
</details>

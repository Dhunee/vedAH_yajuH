+++
title = "०१"

+++

<details open><summary>विश्वास-प्रस्तुतिः</summary>

तस्य॑ ते पवित्रपते प॒वित्रे॑ण॒ यस्मै॒ कम्पु॒ने तच्छ॑केयम् ।
</details>

<details><summary>मूलम्</summary>

तस्य॑ ते पवित्रपते प॒वित्रे॑ण॒ यस्मै॒ कम्पु॒ने तच्छ॑केयम् ।
</details>

<details><summary>भट्टभास्करटीका</summary>

15'यजमानं वाचयति, स च ब्रूते - तस्य त इति ॥ हे पवित्रपते, अच्छिद्रपवित्रात्मका आदित्यस्य रश्मय इत्युक्ताः, तेषां पते तस्य जगत्पालयितृत्वगुणविशिष्टस्य पवित्रेण रश्मिलक्षणेन यस्मै प्रयोजनाय कमात्मानमहं पुने शोधयामि । श्नाप्रत्ययस्योदात्तत्वे शेषस्य चानुदात्तत्वे 'श्नाभ्यस्तयोरातः' इत्याकारलोपे उदात्तनिवृत्तिस्वरेणोत्तमैकवचनस्योदात्तत्वम् । यद्वा - 'सतिशिष्टस्वरो बलीयानन्यत्र विकरणेभ्यः' इति श्नास्वरं बाधित्वा लसार्वधातुकस्वर एव प्रवर्तते । तदहं त्वत्प्रसादाच्छकेयं निर्वर्तयितुं शक्तो भवेयम् । शकेराशिषि लिङि 'लिङ्याशिष्यङ्' इत्यण् । 'छन्दस्युभयथा' इति सार्वधातुकत्वात्सलोपः ॥
</details>



<details><summary>मूलम् (संयुक्तम्)</summary>

आ वो॑ देवास ईमहे॒ सत्य॑धर्माणो अध्व॒रे यद्वो॑ देवास आगु॒रे यज्ञि॑यासो॒ हवा॑महे 
</details>

<details open><summary>विश्वास-प्रस्तुतिः</summary>

आ वो॑ देवास ईमहे॒ सत्य॑धर्माणो अध्व॒रे ।  
यद्वो॑ देवास आगु॒रे यज्ञि॑यासो॒ हवा॑महे ॥
</details>

<details><summary>मूलम्</summary>

आ वो॑ देवास ईमहे॒ सत्य॑धर्माणो अध्व॒रे ।  
यद्वो॑ देवास आगु॒रे यज्ञि॑यासो॒ हवा॑महे ॥
</details>

<details><summary>भट्टभास्करटीका</summary>

16शालां यजमानमानयति - आव इति चतुष्पदयानुष्टुभा ।  
हे देवासः । 'आज्जसेरसुक्' । वः युष्मान् आभिमुख्येन ईमहे याचामहे । ईङ् गतौ भौवादिकः छन्दसि याच्ञाकर्मा, 'बहुळम् छन्दसि' इति शपो लुक् । यद्वा - भजामहे । सत्यधर्माणः सदा सत्यशीलाः । 'धर्मादनिच्केवलात्' इति समासान्तः । किमर्थमित्यत आह - अध्वरे यज्ञे निमित्तभूते । 'निमित्तात्कर्मसंयोगे सप्तमी' । 'अध्वरसिद्ध्यर्थमीमहे । बहुव्रीहौ 'नञ् सुभ्याम्' इत्युत्तरपदान्तोदात्तत्वम् ।  
एवं देवान् याचित्वा इदानीं तस्याध्वरस्य प्रस्थानं देवेभ्यो निवेदयति - हे देवासः यज्ञियासः यज्ञार्हाः । 'यज्ञर्त्विग्भ्यां घखञौ' इति घप्रत्ययः, उभयत्रापि पूर्ववदसुक् । आगुरे उद्योगे यज्ञमारब्धुम् । गुरी उद्यमने, 'घञर्थे कविधानम्' इति कः, थाथादिस्वरेणान्तोदात्तत्वम् । यद्वा - क्विपि छान्दसं विभक्त्युदात्तत्वम्, चतुर्थी[परा?]द्युदात्तत्वम् । यद्यस्मात् वो युष्मान् हवामहे आह्वयामः । 'बहुळं छन्दसि' इति सम्प्रसारणम् । पूर्वस्यामन्त्रितस्याविद्यमानत्वान्निघाताभावः । 'अदुपदेशात्' इति लसार्वधातुकानुदात्तत्वम् । यस्मादेवं तस्मादस्माभिः प्रस्तूयतेध्वरः । अतस्तत्सिध्यर्थं याचामह इति ॥
</details>

<details open><summary>विश्वास-प्रस्तुतिः</summary>

इन्द्रा᳚ग्नी॒ द्यावा॑पृथिवी॒ आप॑ ओषधीः ।
</details>

<details><summary>मूलम्</summary>

इन्द्रा᳚ग्नी॒ द्यावा॑पृथिवी॒ आप॑ ओषधीः ।
</details>

<details><summary>भट्टभास्करटीका</summary>

17 शालां यजमानं प्रवेशयति - इन्द्राग्नी इति ॥ हे इन्द्राग्नी । षाष्ठिकमामन्त्रिताद्युदात्तत्वम् । हे द्यावापृथिवी द्यावापृथिव्यौ । 'दिवो द्यावा' इति द्यावादेशः, 'वा छन्दसि' इति पूर्वसवर्णदीर्घत्वम्, पूर्वस्याविद्यमानत्वादिदमप्याद्युदात्तमेव । हे आपः । पूर्ववत्स्वरः, द्वयोरप्यविद्यमानत्वात् । हे ओषधीरोषध्यः । 'कृदिकारादक्तिनः' इति ङीष्, पूर्वसवर्णदीर्घत्वं पूर्ववत् । ओषधिशब्देनोषधिकारणभूता आप उच्यन्ते । तेन सामानाधिकरण्यात् 'विभाषितं विशेषवचने बहुलवचनम्' इति पूर्वस्य विद्यमानत्वात् ओषधीरित्यामन्त्रितं निहन्यते । अयं यजमानश्शालां प्रविशति एनमनुजानीतेति भावः । 'बहिः पवयित्वान्तः प्रपादयति' इत्यादि ब्राह्मणम् ॥
</details>



<details><summary>मूलम् (संयुक्तम्)</summary>

 त्वन्दी॒ख्षाणा॒मधि॑पतिरसी॒ह मा॒ सन्त॑म्पाहि ॥ [2]
</details>

<details open><summary>विश्वास-प्रस्तुतिः</summary>

त्वन्दी॒ख्षाणा॒मधि॑पतिरसि ।
</details>

<details><summary>मूलम्</summary>

त्वन्दी॒ख्षाणा॒मधि॑पतिरसि ।
</details>

<details><summary>भट्टभास्करटीका</summary>

18आहवनीयमन्वीक्षयति - त्वमिति ॥ हे आहवनीय त्वं दीक्षाणामधिपतिः स्वाम्यसि । अव्ययपूर्वपदप्रकृतिस्वरत्वम् । अतो मामपि दीक्षितं कुर्विति भावः ॥
</details>

<details open><summary>विश्वास-प्रस्तुतिः</summary>

इ॒ह मा॒ सन्त॑म्पाहि ॥  
</details>

<details><summary>मूलम्</summary>

इ॒ह मा॒ सन्त॑म्पाहि ॥  
</details>

<details><summary>भट्टभास्करटीका</summary>

19यजमान आत्मानमीक्षते - इहेति ॥ इह एतस्यां दीक्षायां सन्तं वर्तमानं मा मां पाहि ॥

इति प्रथमस्य काण्डस्य द्वितीयप्रपाठके प्रथमोनुवाकः  ॥
</details>

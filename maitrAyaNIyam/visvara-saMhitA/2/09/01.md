+++
title = "०१"

+++
तन् नः सृष्टिः प्रचोदयात् ॥म्स्_२,९।१॥  
    
नमस् ते रुद्र मन्यव उतो ता इषवे नमः ।  
नमस् ते अस्तु धन्वने बाहुभ्याम् उत ते नमः ॥  
    
या ते रुद्र शिवा तनूर् अघोरापापकाशिनी ।  
तया नस् तन्वा शन्तमया गिरिशन्ताभिचाकशीहि ॥  
    
  
याम् इषुं गिरिशन्त हस्ते बिभर्ष्य् अस्तवे ।  
शिवां गिरिश तां कुरु मा हिंसीः पुरुषं जगत् ॥  
    
शिवेन वचसा त्वा गिरिशाछा वदामसि ।  
यथा नः सर्वा इज् जनः सङ्गमे सुमना असत् ॥  
    
अध्यवोचद् अधिवक्ता प्रथमो दैव्यो भिषक् ।  
अहींश् च सर्वान् जम्भयन्त् सर्वाश् च यातुधान्यो ऽधराचीः परासुव ॥  
    
असौ यस् ताम्रो अरुण उत बभ्रुः सुमङ्गलः ।  
ये चेमे अभितो रुद्रा दिक्षु श्रिताः सहस्रशो ऽवैषां हेड ईमहे ॥  
    
असौ यो ऽवसर्पति नीलग्रीवो विलोहितः ।  
उतैनं गोपा अदृश्रन्न् उतैनम् उदहार्यः ।  
उतैनं विश्वा भूतानि स दृष्टो मृडयातु नः ॥  
    
नमो नीलकपर्दाय सहस्राक्षाय मीढुषे ।  
अथो ये अस्य सत्वान इदं तेभ्यो ऽकरं नमः ॥  
    
नमस् ता आयुधायानातताय धृष्णवे ।  
उभाभ्याम् उत ते नमो बाहुभ्यां तव धन्वने ॥  
    
प्रमुञ्च धन्वनस् त्वम् उभयोर् आर्त्न्योर् ज्याम् ।  
याश् च ते हस्ता इषवः परा ता भगवो वप ॥  
    
  
अवतत्य धनुष् ट्वं सहस्राक्ष शतेषुधे ।  
प्रशीर्य शल्यानां मुखं शिवो नः सुमना भव ॥  
    
विज्यं धनुः कपर्दिनो विशल्यो बाणवं उत ।  
अनेशन्न् अस्य या इषव आभूर् अस्य निषङ्गथिः ॥  
    
परि ते धन्वनो हेतिर् अस्मान् वृणक्तु विश्वतः ।  
अथो य इषुधिस् तवारे अस्मिन् निधेहि तम् ॥  
    
या ते हेतिर् मीढुष्टम शिवं बभूव ते धनुः ।  

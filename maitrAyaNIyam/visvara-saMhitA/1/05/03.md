+++
title = "०३"

+++
भुवनम् असि सहस्रपोषपुषि तस्य नो रास्व तस्य ते भक्तिवानो भूयास्मेडासि व्रतभृत् त्वयि व्रतं व्रतभृद् असि ॥म्स्_१,५।३॥  
    
महि त्रीणाम् अवो ऽस्तु द्युक्षं मित्रस्यार्यम्णः ।  
दुराधर्षं वरुणस्य ॥  
    
नहि तेषाम् अमा सतां नाध्वसु वारणेषु च ।  
ईशे रिपुर् अघशंसः ॥  
    
ते हि पुत्रासो अदितेश् छर्दिर् यछन्त्य् अजस्रम् ।  
प्र दाशुषे वार्याणि ॥  
    
सोमानं स्वरणं कृणुहि ब्रह्मणस्पते ।  
कक्षीवन्तं य औशिजः ॥  
    
यो रेवान् यो अमीवहा वसुवित् पुष्टिवर्धनः ।  
स नः सिषक्तु यः शिवः ॥  
    
मित्रस्य चर्षणीधृतः श्रवो देवस्य सानसि ।  
द्युम्नं चित्रश्रवस्तमम् ॥  
    
कदा चन स्तरीर् असि कदा चन प्रयुछसि ॥  
    
परि ते दूडभो रथो ऽस्मं अश्नोतु विश्वतः ।  
येन रक्षसि दाशुषः ॥  
    
निम्रदो ऽसि न्य् अहं तं मृद्यासं यो अस्मान् द्वेष्टि यं च वयं द्विष्मो ऽभिभूर् अस्य् अभ्य् अहं तं भूयासं यो अस्मान् द्वेष्टि यं च वयं द्विष्मः प्रभूर् असि प्राहं तम् अतिभूयासं यो अस्मान् द्वेष्टि यं च वयं द्विष्मः ॥  
    

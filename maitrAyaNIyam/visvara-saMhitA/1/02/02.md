+++
title = "०२"

+++
स्वाहा यज्ञं मनसः स्वाहा दिवः स्वाहा पृथिव्याः स्वाहोरोर् अन्तरिक्षात् स्वाहा वातात् परिगृह्णामि स्वाहा ॥म्स्_१,२।२॥  
    
नक्षत्राणां सकाशान् मा यौषं व्रतं चरत ॥  
    
दैवीं धियं मनामहे सुमृडीकाम् अभिष्टये ।  
वर्चोधां यज्ञवाहसं सुतीर्था नो असद् वशे ॥  
    
ये देवा मनुजाता मनोयुजः सुदक्षा दक्षपितरस् ते नो ऽवन्तु ते नः पान्तु तेभ्यः स्वाहा ॥  
    
  
शिवाः पीता भवत यूयम् आपो अस्माकं योना उदरे सुशेवाः ।  
इरावतीर् अनमीवा अनागसः शिवा नो भवत जीवसे ॥  
    
कामो हविषां मन्दिष्ठो ऽग्ने त्वं सु जागृहि वयं सु मन्दिषीमहि ।  
गोपाय नः स्वस्तये प्रबुधे नः पुनस् कृधि ॥  
    
पुनर् मनः पुनर् आयुर् ना आगात् पुनः प्राणः पुनर् आकूतम् आगात् ।  
वैश्वानरो ऽदब्धस् तनूपा अपबाधतां दुरितानि विश्वा ॥  
    
त्वम् अग्ने व्रतपा असि देव आ मर्त्येष्व् आ ।  
त्वं यज्ञेष्व् ईड्यो व्रतम् अस्मासु धारय ॥  
    

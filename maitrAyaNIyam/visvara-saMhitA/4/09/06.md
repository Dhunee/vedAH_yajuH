+++
title = "०६"

+++
त्वष्ट्रिमन्तस् त्वा सपेम ॥म्स्_४,९।६॥  
    
देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्याम् आददे ॥  
    
अदित्या रास्नासि ॥  
    
इडा एह्य् अदिता एह्य् असाव् एहि सरस्वत्य् एह्य् असाव् एहि ॥  
    
यस् ते स्तनः शशयो यो मयोभूर् येन विश्वा पुष्यसि वार्याणि ॥  
    
अदित्या उष्णीषम् असि ॥  
    
पूषा त्वोपावसीदतु ॥  
    
वायुर् अस्य् अश्विभ्यां प्रधापय ॥  
    
घर्माय शङ्क्ष्व ॥  
    
बृहस्पतिष् ट्वोपसीदतु ॥  
    
दानवः स्थ ॥  
    
प्रेरवः स्थ ॥  
    
अश्विभ्यां पिन्वस्व ॥  
    
सरस्वत्यै पिन्वस्वेन्द्राय पिन्वस्वेन्द्राय पिन्वस्व ॥  
    
उप मेहि सहोर्जो भागेन ॥  
    
मधुहविर् असि स्वाहा त्वा वाताय सूर्यस्य रश्मये सिता वृष्टिसनये सञ्जुहोमि स्वाहा ॥  
सूर्यस्य : फ़्न् एमेन्देद्। एद्।: सुर्यस्य।  
    
  
इन्द्राश्विना मधुनः सारघस्य घर्मं पात वसवो यजत्रा वेट् ॥  
    
गायत्रम् असि ॥  
    
त्रैष्टुभम् असि ॥  
    
जागतासि ॥  
    
द्यावापृथिवीभ्यां त्वा परिगृह्णामि ॥  
    
अन्तरिक्षेणोपयछामि ॥  
    
दिविस्पृङ् मा मा हिंसीः ॥  
    
अन्तरिक्षस्पृङ् मा मा हिंसीः ॥  
    
पृथिवीस्पृङ् मा मा हिंसीः ॥  
    

+++
title = "३"

+++

ते होचुर्भगवन्यद्येवमस्यात्मनो महिमानं सूचयसीत्यन्यो  
वा परः कोऽयमात्मा सितासितैः कर्मफलैरभिभूयमानः  
सदसद्योनिमापद्यत इत्यवाचीं वोर्ध्वां वा गतं  
द्वन्द्वैरभिभूयमानः परिभ्रमतीति कतम एष इति  
तान्होवाच ॥ १॥

अस्ति खल्वन्योऽपरो भूतात्मा योऽयं सितासितैः  
कर्मफलैरभिभूयमानः सदसदयोनिमापद्यत इत्यवाचीं  
वोर्ध्वां गतिं द्वन्द्वैरभिभूयमानः  
परिभ्रमतीत्यस्योपव्याख्यानं पञ्च तन्मात्राणि  
भूतशब्देनोच्यन्ते पञ्च महाभूतानि  
भूतशब्देनोच्यन्तेऽथ तेषां यः समुदायः  
शरीरमित्युक्तमथ यो ह खलु वाव शरीरमित्युक्तं स  
भूतात्मेत्युक्तमथास्ति तस्यात्मा बिन्दुरिव पुष्कर इति स वा  
एषोऽभिभूतः  
प्राकृत्यैर्गुणैरित्यतोऽभिभूतत्वात्सम्मूढत्वं  
प्रयात्यसम्मूढस्त्वादात्मस्थं प्रभुं भगवन्तं  
कारयितारं नापश्यद्गुणौघैस्तृप्यमानः  
कलुषीकृतास्थिरश्चञ्चलो लोलुप्यमानः सस्पृहो  
व्यग्रश्चाभिमानत्वं प्रयात इत्यहं सो ममेदमित्येवं  
मन्यमानो निबध्नात्यात्मनात्मानं जालेनैव खचरः  
कृतस्यानुफलैरभिभूयमानः परिभ्रमतीति ॥ २॥

अथान्यत्राप्युक्तं यः कर्ता सोऽयं वै भूतात्मा करणैः  
कारयितान्तःपुरुषोऽथ यथाग्निनायःपिण्डो वाभिभूतः  
कर्तृभिर्हन्यमानो नानात्वमुपैत्येवं वाव खल्वसौ  
भूतात्मान्तःपुरुषेणाभिभूतो गुणैर्हन्यमानो  
नानात्वमुपैत्यथ यत्त्रिगुणं चतुरशीतिलक्षयोनिपरिणतं  
भूतत्रिगुणमेतद्वै नानात्वस्य रूपं तानि ह वा इमानि  
गुणानि पुरुषेणेरितानि चक्रमिव चक्रिणेत्यथ यथायःपिण्डे  
हन्यमाने नाग्निरभिभूयत्येवं नाभिभूयत्यसौ  
पुरुषोऽभिभूयत्ययं भूतात्मोपसंश्लिष्टत्वादिति ॥ ३॥

अथान्यत्राप्युक्तं शरीरमिदं मैथुनादेवोद्भूतं  
संविदपेतं निरय एव मूत्रद्वारेण  
निष्क्रामन्तमस्थिभिश्चितं मांसेनानुलिप्तं  
चर्मणावबद्धं विण्मूत्रपित्तकफमज्जामेदोवसाभिरन्यैश्च  
मलैर्बहुभिः परिपूर्णं कोश इवावसन्नेति ॥ ४॥

अथान्यत्राप्युक्तं सम्मोहो भयं विषादो निद्रा तन्द्री व्रणो  
जरा शोकः क्षुत्पिपासा कार्पण्यं क्रोधो नास्तिक्यमज्ञानं  
मात्सर्यं वैकारुण्यं मूढत्वं निर्व्रीडत्वं  
निकृतत्वमुद्धातत्वमसमत्वमिति तामसान्वितस्तृष्णा स्नेहो  
रागो लोभो हिंसा रतिर्दृष्टिव्यापृतत्वमीर्ष्या  
काममवस्थितत्वं चञ्चलत्वं जिहीर्षार्थोपार्जनं  
मित्रानुग्रहणं परिग्रहावलम्बोऽनिष्टेष्विन्द्रियार्थेषु  
द्विष्टिरिष्टेश्वभिषङ्ग इति राजसान्वितैः परिपूर्ण  
एतैरभिभूत इत्ययं भूतात्मा  
तस्मान्नानारूपाण्याप्नोतीत्याप्नोतीति ॥ ५॥ तृतीयः  
प्रपाठकः ॥

+++
title = "१"

+++
  
(प्रवर्ग्यनिरूपणम्)

दीक्षासु महावीरान्त्सम्भरति १  
अन्तःपात्यदेशे सम्भारान्निदधाति २  
मृदं वल्मीकवपां वराहविहतं पूतीकानजापयो गवेधुकाः कृष्णाजिनमभ्रिं चोत्तरतः ३  
देवस्य त्वेत्यभ्रिमादायौदुम्बरीं वैकङ्कतीं वाऽरत्निमात्रीं सव्ये कृत्वा दक्षिणेनालभ्य जपति युञ्जत इति ४  
 मृदमादत्ते पिण्डवद्देवी द्यावापृथिवी इति ५  
कृष्णाजिने निदधात्युत्तरतः ६  
 देव्यो वम्र्य इति वल्मीकवपाम् ७  
इयत्यग्र इति वराहविहतम् ८  
इन्द्र स्यौजस्येति पूतीकान् ९  
मखायेति पयः १०  
तूष्णीं गवेधुकाः ११  
सम्भृतानभिमृशति मखायेति १२  
कृष्णाजिनं परिगृह्योत्तरतः परिवृतं गच्छन्ति प्रैतु ब्रह्मणस्पतिरिति १३  
परिवृते निदधाति सम्भारानुद्घतावोक्षिते सिकतोपकीर्णे प्राग्द्वारे मखायेति १४  
सम्भारैः संसृजाति मखायेति १५  
मृदमादाय मखायेति महावीरं करोति प्रादेशमात्रमूर्द्ध्वमासेचनवन्तं मेखलावन्तं मध्यसङ्गृहीतमूर्द्ध्वं मेखलायास्त्र्यङ्गुलम् १६  
निष्ठितमभिमृशति मखस्य शिर इति १७  
आदानमेके १८  
एवमितरौ प्रतिमन्त्रम् १९  
स्रुक्पुष्कराकृती पिन्वने रौहिणकपाले परिमण्डले मृदमुपशयान्निदधाति २०  
गवेधुकाभिः श्लक्ष्णयति मखायेति प्रतिमन्त्रम् २१  
अश्वशकृता धूपयत्यश्वस्य त्वेति प्रतिमन्त्रम् २२  
उखावदग्निः प्रदहनं च मखायेति प्रतिमन्त्रम् २३  
पक्वानुद्घरत्यृजवे त्वेति प्रतिमन्त्रम् २४  
अजापयसावसिञ्चति मखायेति प्रतिमन्त्रम् २५  
तूष्णीं पिन्वनादीनां करणाभिमर्शनश्लक्ष्णनधूपनप्रदहनोद्घरणावसेचनानि २६  

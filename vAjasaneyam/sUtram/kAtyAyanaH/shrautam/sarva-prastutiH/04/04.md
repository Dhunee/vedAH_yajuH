+++
title = "०४"

+++
दाक्षायणयज्ञनिरूपणम् दाक्षायणयज्ञः प्रजापश्वन्नयशस्कामस्य १  
नामफलगुणयोगात्कर्मान्तरम् २  
गुणविधानं वा सन्निधिसम्पद्वचनाभ्याम् ३  
अग्नीषोमीयः पौर्णमास्यामैन्द्रा ग्नोऽमावास्यायाम् ४  
सान्नायवत्प्रातः ५  
अमावास्यायां पयस्या मैत्रावरुणी ६  
तत्रैव द्रो हणं शृते वा दध्यानयति ७  
वाजिनं निषिच्योत्करे करोति ८  
अनाज्यलिप्तं वा ९  
प्रहृत्य तृणं तेन चरति विमुच्य वा स्रुचौ १०  
बर्हिरवसिञ्चन् गृह्णाति तदृषभेषु तदृषभेषु रेतो दधातीति श्रुतेः ११  
वाजिभ्योऽनुवाचयति १२  
प्रतिवषट्कारं हुत्वा वाजिनशेषेण दिशो व्याधारयति दिश इति प्रतिमन्त्रं प्रदक्षिणं पुरस्तात्प्रथमम् १३  
उत्तमाभ्यां मध्ये पूर्वार्द्धे च १४  
स्वाहाकारः सर्वत्र साकाङ्क्षत्वात् १५  
शेषमुपह्वयस्वेत्यामन्त्र्याऽमन्त्र्य भक्षणमुपहूत इति प्रसूतः १६  
युक्तनामभिर्वा १७  
सोमे च १८  
साधारणेषु वा सामर्थ्यात् १९  
ऋतूनां वाजिनां वाजिनं भक्षयामीति वा २०  
वाज्यहं वाजिनस्योपहूतस्योपहूतो भक्षयामीति वा २१  
वाजे वाजी भूयासमिति वा २२  
होत्रध्वर्युर्ब्रह्माऽग्नीद्यजमानाः २३  
प्रथमो वोभयतस्तु यजमानः २४  
दाक्षायणं वा दक्षिणा २५  
संवत्सरं वा यजेत २६  
मांसस्त्र्यनृतमूत्रकृतवासांसि वर्जयेत् २७  

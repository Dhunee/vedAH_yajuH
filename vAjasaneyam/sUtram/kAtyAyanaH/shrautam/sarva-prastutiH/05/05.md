+++
title = "०५"

+++
वाजिने निषिच्य १  
उभयोः करीरान्यावपति शमीपलाशमिश्राणि । मेषमिथुनं च २  
मारुत्यां मेषम् ३  
सर्वाणि हवींष्युत्तरस्यामासादयति मारुतीं सहाज्यां प्रतिप्रस्थाता दक्षिणस्याम् ४  
सम्मार्जनाय प्रेषितेऽसग्मृष्टे प्रतिप्रस्थाता पत्नीमानेष्यन्नाह केन चरसीति ५  
संस्तुतानाचष्टे ६  
तृणानि वोद्गृह्णाति प्रतिसंस्तुतम् ७  
अनाख्यातमहितं ज्ञातिभ्य इति श्रुतेः ८  
आख्याते प्रघासिन इत्येनां वाचयति नयन् ९  
करम्भपात्राणि जुहोति शूर्पेण मूर्द्धनि कृत्वा दक्षिणेऽग्नौ प्रत्यङ्मुखी जायापती वा दक्षिणेनाऽहृत्य तीर्थेन पूर्वेण वेदिमपरेन वा यद् ग्राम इति १०  
मोषूण इति यजमानो जपति ११  
अक्रन्कर्मेत्येनां वाचयति प्रतिनयन् १२  
आगते सम्मार्जनाद्याज्यभागाभ्याम् १३  
स्रुक्पाणिरास्ते प्रतिप्रस्थाता १४  
हविर्भिश्चरति १५  
पयस्याप्रचरणकाले मेषौ व्यतिहरतः १६  
अन्यतरेणाऽवदानेन सह मेषम् १७  
सव्येन स्रुचौ गृहीत्वा प्रतिप्रस्थातुर्वासो दक्षिणेन मरुद्भ्योऽनुवाचयति १८  
वारुणीवदवदानम् १९  
हविर्भिश्चरत उभौ स्विष्टकृत्प्रभृति २०  
इडामवदाय प्रतिप्रस्थात्रे २१  
तत्र प्रतिप्रस्थाता मारुत्याः २२  
स्रुचौ व्यूहतोऽध्वर्यू २३  
समासिच्य वाजिनभक्षः २४  
अध्वर्युविकारात्प्रतिस्थाता भक्षेषु २५  
मैत्रावरुणश्च होत्रध्वर्युविकारात् २६  
समिष्टयजूंषि तूष्णीं दक्षिणस्याम् २७  
वारुणीनिष्काषेणाऽवभृथम् २८  
तूष्णीमेत्यऽभ्यवेत्य मज्जयत्यवभृथेति २९  
जायापती स्नातोऽमज्जन्तौ ३०  
अन्योऽन्यस्य पृष्ठे धावतः ३१  
अन्ये वाससी परिदधाति ३२  
पूर्वे दद्यादधिकृतेभ्यो यस्मा इच्छेत् ३३  
यथेतमेत्याऽहवनीये समिदाधानं देवानां समिदसीति ३४  
पत्नी च गार्हपत्ये तूष्णीम् ३५  
धेनुर्दक्षिणाऽश्वः षड् वा दश वा ३६  
  
  

+++
title = "९"

+++
गृहीतसोमं परि माऽग्न इति वाचयति १  
उत्तरे च २  
उदायुषेत्युत्थानं शीर्ष्णि सोमं कृत्वा पाणिमन्तर्द्धाय ३  
प्रतिपन्थामित्यनोऽभ्येति दक्षिणतस्तिष्ठञ्छन्नं समङ्गि धौतं प्रउगाच्चोद्धते फलके ४  
कृष्णाजिनमस्मिन्नास्तृणात्यदित्यास्त्वगिति ५ तस्मिन्त्सोमं निदधात्यदित्यै सद इति ६  
अस्तम्भ्नाद् द्यामिति सोममालभ्य वाचयति ७  
वनेषु व्यन्तरिक्षमिति सोमपर्याणहनेन परितत्य कृष्णाजिनं पुरस्तादासजति सूर्यस्य चक्षुरिति ८  
एकं चेद् ग्रीवा अवकृत्य ९ अनड्वाहौ युनक्त्युस्रावेतमिति युगपत्तद्वचनत्वात् १०  
भेदे मन्त्रावृत्तिः सान्निपातितत्वात् ११  
ईषान्तरे भूमिष्ठः सुब्रह्मण्यः पलाशशाखया प्राजति १२  
पश्चात्परीत्याऽपालम्बं गृहीत्वा सोमाय क्रीतायाऽनुवाचयति पर्युह्यमाणायेति वा १३  
दीक्षितश्चाऽन्वारभते १४  
त्रिरुक्तायां प्राङ्यात्वा दक्षिणाऽवर्त्य शालां गच्छन्ति १५  
भद्रो म इति वाचयति १६  
सुब्रह्मण्यां चाऽह्वयति सुब्रह्मण्यॐ सुब्रह्मण्योमिति त्रिरुक्त्वा सकृन्निगदं यावदहे सुत्या तथाऽऽह १७  
शालां पूर्वेण प्रतिप्रस्थाताऽग्नीषोमीयं पशुमादाय तिष्ठति कृष्णसारङ्गं मेध्यमभावे लोहितसारङ्गम् १८  
नमो मित्रस्येत्येनमालभ्य वाचयति १९  
चरति पशौ वाचनमेव २०  
आहवनीयाच्छोल्मुकमाहृत्यैके २१  
समीपेऽन उपस्थाप्योत्तम्भनेनोपस्तभ्नाति वरुणस्योत्तम्भनमिति २२  
शम्ये चोद्वृहति वरुणस्य स्कम्भसर्जनी स्थ इति २३  
औदुम्बरीमासन्दीं नाभिदघ्नामरत्निमात्राऽङ्गीभूतामाहरन्ति चत्वारः २४  
अभिमृशत्येनां वरुणस्य ऋतसदन्यसीति २५  
कृष्णाजिनमस्यामास्तृणाति वरुणस्य ऋतसदनमसीति २६  
तस्मिन्त्सोमं निदधाति वरुणस्य ऋतसदनमासीदेति २७  
शालां प्रवेशयन्ति दीक्षितसञ्चरेण २८  
या त इति वाचयति २९  
आहवनीयं दक्षिणेन स्थापयन्ति ३०  
उदपात्रमुपनिनयन्त्येके ३१  
  

+++
title = "१२"

+++



कुशतरुणेन जुहोति हुतस्य चाहुतस्य चाहुतस्य हुतस्य च पीतापीतस्य सोमस्येन्द्रा ग्नी पिबतं १  
सुतमिति वषट्कृते २  
चुन्कुते स्वाहेत्यनुवषट्कृते ३  
संसर्गकाले वोपपातसामर्थ्यात् ४  
तस्य भक्षणं मा यजमानं तमो विदन्मर्त्विजो मा यः सोममिमं पिबा संसृष्टमभयं ऋतुमिति ५  
अववृष्टभक्षणमिन्दुरिन्दुमवागात्तस्य त इन्द्र विन्द्र पीतस्येन्द्रि यावतो गायत्रच्छन्दसः सर्वगणस्य सर्वगण उपहूतस्योपहूतो भक्षयामिति ६  
त्रिष्टुप्छन्दसो जगच्छन्दस इति यथासवनम् ७  
अच्छन्दसमेके ८  
पतितं चमसमालभतेऽस्कन्पर्जन्यः पृथिवीमस्कन् गामृषभो युवा अस्कन्नेमा विश्वा भूतानि प्रस्कन्नाज्जायतां हविरिति ९  
उत्तरपूर्वे जुहोत्युपरवे चमसं दुष्टं प्रजापतये स्वाहेत्यथ येऽन्येऽनादिष्टास्तान्खरे जुहुयादग्नये वैश्वानराय स्वाहेति नाराशंसश्चेदुपवायात्तदुक्तम् १०  
अन्त्याद्वा ग्रहात्स्तोकमासिच्य भक्षयेयुः ११  
कलशश्चेदुपवायात्क्षीरासेचनमेके १२  
हिरण्यवद्वोदकम् १३  
उन्नयने च १४  
अद्रि भेदने मारुतेन ब्रह्मसाम्ना स्तुवीरन् १५  
चतुस्त्रिंशद्धोमश्च १६  
सोमापहरणे विधावतेच्छतेति ब्रूयात् १७  
अदर्शनेऽरुणपुष्पाण्यर्जुनान्यभिषुणुयात् १८  
श्येनहृतं पूतीकानादारानरुणदूर्वा हरितकुशान्पूर्वालाभे पूर्वालाभ उत्तरान् १९  
एकां गां दत्त्वा समाप्य पुनर्यज्ञः २०  
अवभृथान्ते वा श्रुतिसामर्थ्यात् २१  
कलशभेदने वषट्कारनिधनं ब्रह्मसाम २२  
अनुलिप्सध्वमिति प्रेष्यति २३  
यदनुलभेरंस्तदेकधनैरभ्युन्नीय प्रभावयन्तः प्रचरेयुः २४  
आग्रयणाद्वाऽनुपलभमानेषु पूर्ववत् २५  
अनीतासु चेद्दक्षिणासु भेदनं पूर्ववद्दत्त्वा तथैव यज्ञः २६  
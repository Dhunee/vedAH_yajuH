+++
title = "०८"

+++
  
पित्र्येष्टिः पितृयज्ञ उपांशु चरणम् १  
पुरस्तादुपचारः २  
ब्रह्मयजमानयोश्च ३  
पूर्ववद्वा ४  
अपत्नीकः ५  
दक्षिणाग्निराहवनीयवत् ६  
पूर्वेणाऽहवनीयं प्रणीताः परिहरति ७  
अर्थवच्च ८  
पितृभ्यः सोमवद्भ्यः षट्कपालः ९  
सोमाय वा पितृमते १०  
पितृभ्यो बर्हिषद्भ्यो धानाः ११  
पितृभ्योऽग्निष्वात्तेभ्यो मन्थः १२  
चतुर्वा ग्रहणम् १३  
गार्हपत्यस्य पुरस्तादवहननपेषणे १४  
दक्षिणार्द्धे कपालोपधानम् १५  
धानाभर्जनं दक्षिणाग्नौ १६  
श्रपणविपर्यासेऽपि धर्माः १७  
अभिमृश्याऽर्धाः पिष्ट्वा निवान्या दुग्धे सकृन्मथित एकशलाकया मन्थः १८  
अग्रहणं मन्थस्य ततोऽर्द्धाः पिंषन्तीति श्रुतेः १९  
ग्रहणं वा चोदितत्वात् २०  
दक्षिणेन दक्षिणाग्निं परिवृतमुदग्द्वारं तन्मध्ये वेदिं करोत्यवान्तरदिक्स्रक्तिमाप्यान्ते २१  
दक्षिणाग्निं मध्येऽस्याः करोति २२  
प्रणीताऽनुहरणं ब्रह्मयजमानौ चाऽनुगच्छतः २३  
स्फ्याऽदानादि करोति २४  
यज्ञोपवीत्याज्यग्रहणे २५  
द्विर्वोपभृति २६  
प्राग्ग्रन्थि बर्हिः २७  
विस्रंस्य यूनं चाऽग्रे गृहीत्वा त्रिः स्तृणन्नग्निं पर्येति २८  
प्रस्तरमात्रं शिष्ट्वा तावत्प्रतिपर्येति २९  
तं स्तृणात्यविधृतिम् ३०  
प्राक्संस्थं हविरासादनम् ३१  
सामिधेनीप्रैषाद्याज्यभागाभ्यां यज्ञोपवीतिनः सर्वे ३२  
पश्चात्परीतो ब्रह्मयजमानौ पुरस्तादग्नीत् ३३  
आश्राव्य सीद होतरित्येव ब्रूयात् ३४  
अपबर्हिषः प्रयाजा अनुयाजाश्च ३५  
असमानयनं वा बर्हिःसंयोगात् ३६  

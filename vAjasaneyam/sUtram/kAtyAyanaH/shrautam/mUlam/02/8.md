+++
title = "८"

+++
परिधीन्परिदधात्याद्रार्नेकवृक्षीयान् बाहुमात्रान् पालाशवैकङ्कतकार्ष्मर्यबैल्वान्पूर्वालाभ उत्तरान् खादिरौदुम्बरान्वा मध्यमदक्षिणोत्तरान् गन्धर्व इति प्रतिमन्त्रम् १ प्रथमं परिधिं समिधोपस्पृश्य वीतिहोत्रमित्यादधाति २  
अनुपस्पृश्य द्वितीयां समिदसीति ३  
सूर्यस्वेति जपति आहवनीयमीक्षमाणस्तद्वचनत्वात् ४  
आवृत्य वेदिं बर्हिषस्तृणे तिरश्ची निदधाति सवितुरिति ५  
अन्ये वाऽयुक्तत्वात् ६  
अन्यत्राऽपि गृणार्थे ७  
यूपाञ्जने च सर्पिः ८  
पुरोडाशपयस्याधानासु चेच्छन् ९  
तयोः प्रस्तरं स्तृणात्यूर्णम्रदसमिति १०  
अभिनिदधात्या त्वा वसव इति ११  
सव्याऽशून्ये जुहूं प्रतिगृह्य निदधाति घृताचीति १२  
एवमितरे उत्तराभ्यां प्रतिमन्त्रं बर्हिष्युपभृतं ध्रुवां चाऽवकृष्टेऽनुपूर्वम् । पुरोडाशावभिघार्योद्वास्योपस्तीर्णे निधायाऽनक्ति यस्ते प्राणः पशुषु प्रविष्टो देवानां विष्ठामनु यो वितस्थे । आत्मवान् सोम घृतवाह्नि भूत्वाऽग्निं गच्छ स्वर्यजमानाय विन्देति १४  
यथादेवतमन्यत् १५  
प्रत्यनक्ति कपालानि यानि घर्मे कपालान्युपछिन्वन्ति वेधसः । पूष्णस्तान्यपि व्रत इन्द्र वायू विमुञ्चतामिति १६  
तूष्णीं वा १७  
सङ्ख्ययोद्वासयति १८  
प्रियेण धाम्नेति हवींषि वेद्यां कृत्वा ध्रुवा असदन्निति सर्वाण्यालभते १९  
पाहि मामित्यात्मानम् २०  
अत्र वा व्रतोपायनम् अत्र वा व्रतोपायनम् २१  
८ इति कातीये श्रौतसूत्रे द्वितीयोऽध्यायः
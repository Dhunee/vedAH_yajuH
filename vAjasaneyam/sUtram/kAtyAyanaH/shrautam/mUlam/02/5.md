+++
title = "५"

+++
उपसर्जनीर धिश्रयति १  
कृष्णाजिनमादत्ते २  
तस्मिन्दृषदं धिषणाऽसीति ३  
पश्चाच्छम्यामुपोहत्युदीचीं दिव इति ४  
दृषद्युपलां धिषणाऽसीति ५  
धान्यमसीति तण्डुलानोप्य पिनष्टि प्राणाय त्वेति प्रतिमन्त्रम् ६  
दीर्घामिति प्रोहति ७  
चक्षुषे त्वेतीक्षते ८  
पिष्यमाणेषु निर्वपत्यन्यो महीनामित्याज्यम् ९  
पात्र्यां सपवित्रायां पिष्टान्यावपति देवस्य त्वेति १०  
श्रपणस्य पश्चादुपविशत्यन्तर्वेदि वा ११  
उपसर्जनीरानयत्यन्यः १२  
पवित्राभ्यां प्रतिगृह्णाति समाप इति १३  
संयौति जनयत्यै त्वेति १४  
समं विभज्याऽसंहरिष्यन्नालभत इदमग्नेरिदमग्नीषोमयोरिति १५  
यथादेवतमन्यत् १६  
इषे त्वेत्याज्यमधिश्रयत्यन्यः १७  
अपत्नीकस्याऽहवनीये तच्छ्रापिणः १८  
घर्मोऽसीति पुरोडाशौ युगपत् १९  
उरु प्रथा इति प्रथयति यावत्कपालमनतिपृथुम् २०  
अग्निष्ट इत्यद्भिर्मृशति सकृत् त्रिर्वा २१  
पर्यग्निकरोति अन्तरितं रक्षोऽन्तरिता अरातय इति सहाऽज्यम् २२  
देवस्त्वेति श्रपणम् २३  
मा भेरित्यालभते २४  
अतमेरुरिति शृतावभिवासयति भस्मना वेदेनोपवेषेण वा २५  
पात्र्यङ्गुलिप्रक्षालनमाप्तेभ्यो निनयति अभितप्य प्रत्यगसंस्यन्दमानं त्रिताय त्वेति प्रतिमन्त्रम् २६  
अन्वाहार्यं दक्षिणाग्नावधिश्रयति २७  
अत्र वा व्रतोपायनम् २८  

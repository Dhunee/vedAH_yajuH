+++
title = "१"

+++
  
(दर्शपूर्णमासेष्टिः )

पूर्वां पौर्णमासीमुत्तरां वोपवसेत् १  
अग्न्यन्वाधानमध्वर्युर्यजमानो वा २  
ममाग्नेपृतना जयेमेत्याहवनीये समिधमादधाति ३  
तूष्णीं द्वितीयाम् ४  
एवमितरयोः ५  
महाव्याहृतिभिर्वा प्राक्संस्थम् ६  
तूष्णीं वा यथापूर्वम् ७  
अहनि मांसमैथुने वर्जयेत् ८  
केशश्मश्रु वपते वाऽशिखम् ९  
अपराह्णे व्रतोपायनीयमश्नीतः सर्पिषाऽसुहितौ १०  
अन्तरेणाऽपराग्नी गत्वा परेणाऽहवनीयं प्राङ् तिष्ठन्नग्निमीक्षमाणोऽप उपस्पृश्य व्रतमुपैत्यग्ने व्रतपत इदमहमिति वा ११  
सत्यवाद्यतः १२  
कर्माऽङ्गमुत्तरे सत्यवदनम् १३  
वृक्षाऽरण्यौषधीनामश्नीयाद्वा १४  
आहवनीयगृहशाय्यधो गार्हपत्यस्य वा १५  
सद्यो वा प्रातः १६  
अग्निहोत्रं हुत्वा ब्रह्माणं ब्रह्मिष्ठं भूपते भुवनपते महतो भूतस्य पते ब्रह्माणं त्वा वृणीमह इति १७  
वृतो जपति - अहं भूपतिरहं भुवनपतिरहं महतो भूतस्य पतिर्भूर्भुवस्स्वर्देव सवितरेतं त्वा वृणते बृहस्पतिं ब्रह्माणं तदहं मनसे प्रब्रवीमि मनो गायत्र्यै गायत्री त्रिष्टुभे त्रिष्टुब्जगत्यै जगत्यनुष्टुभेऽनुष्टुप्प्रजापतये प्रजापतिर्विश्वेभ्यो देवेभ्यो बृहस्पतिर्देवानां ब्रह्माऽहं मनुष्याणाम् इति १८  
वाचस्पते यज्ञं गोपायेत्याह १९  
अपरेण वाऽहवनीयं दक्षिणाऽतिक्रामति २०  
अहे दैधिषव्योदतस्तिष्ठाऽन्यस्य सदने सीद योऽस्मात्पाकतर इति ब्रह्मसदनमीक्षते २१  
ब्रह्मसदनात्तृणं निरस्यति निरस्तः पाप्मा सह तेन द्विष्म इति २२  

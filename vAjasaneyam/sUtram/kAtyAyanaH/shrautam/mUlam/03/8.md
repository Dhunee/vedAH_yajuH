+++
title = "८"

+++
पत्नी वेदं मुञ्चति वेदोऽसीति योक्तम् १  
प्र मा मुञ्चामि वरुणस्य पाशाद्येन मा बध्नात्सविता सुशेव । ऋतस्य योनौ सुकृतस्य लोकेऽरिष्टां मा सह पत्या दधात्विति २  
स्तृणात्यावेदेः ३  
ध्रौवं समिष्टयजुर्जुहोति देवा गातुविद इति ४  
बर्हिः सम्बर्हिरिति ५  
वेद्यां प्रणीता निनयति परीत्य कस्त्वेति ६  
पुरोडाशकपालेन कणानपास्यत्यधः कृष्णाजिनं रक्षसामिति ७  
पूर्णपात्रं निनयति परीत्य सन्ततं यजमानोऽञ्जलिना प्रतिगृह्णाति संवर्चसेति ८  
मुखं विमृष्टे ९  
विष्णुक्रमान् क्रमते दिवि विष्णुरिति प्रतिमन्त्रं पृथिव्यामितीत ऊर्ध्वो वा १०  
अस्मादन्नादिति भागमवेक्षते ११  
अस्यै प्रतिष्ठायै इति भूमिम् १२  
अगन्म स्वर् इति प्राङ् १३  
सञ्ज्योतिषेत्याहवनीयम् १४  
स्वयम्भूरिति सूर्यम् १५  
वर्चोदा इति यं वा कामं कामयते १६  
सूर्यस्येत्यावर्तते प्रदक्षिणम् १७  
ग्रहग्रहणप्रतिगरहोमेषु च १८  
गार्हपत्यमुपतिष्ठते गृहपत इति शतं हिमा इति ब्रूयाद्वा १९  
सूर्यस्येत्यावर्तते प्रदक्षिणम् २०  
गच्छति प्राङुरु विष्णविति २१  
ततोऽसि तन्तुरस्यनु मा तनुह्यस्मिन्यज्ञेऽस्यां साधुकृत्यायामस्मिँ ल्लोक इदं मे कर्मेदं वीर्यं पुत्रोऽनु सन्तनोत्विति पुत्रस्य नाम गृह्णाति २२  
आत्मनोऽविओद्यमाने तन्तवे त्वा ज्योतिषे त्वेति वा २३  
आहवनीयमुपतिष्ठते तूष्णीम् २४  
व्रतं विसृजते येनोपेयात् २५  
सं यज्ञपतिराशिशेति भागं प्राश्नाति २६  
ब्राह्मणं तर्पयितवै ब्रूयाद्यज्ञमेवैतत्तर्पयतीति श्रुतेः २७  
८ इति कातीये श्रौतसूत्रे तृतीयोऽध्यायः ३  
  

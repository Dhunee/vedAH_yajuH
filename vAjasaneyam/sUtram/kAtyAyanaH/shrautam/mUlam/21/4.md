+++
title = "४"

+++
अनुरज्जु चतस्रः सीताः कृषति वायुः पुनात्विति प्रतिमन्त्रम् १  
उत्तरतः प्रतीचीं प्रथमाम् २  
अपरिमिता मध्ये तूष्णीम् ३  
अनडुहो विमुच्य विमुच्यन्तामिति दक्षिणा सीरं निरस्याऽश्वत्थे व इति सर्वौषधं वपति ४  
 सविता त इति शरीराणि निवपति मध्ये ५  
तूष्णीमन्यः कुम्भमाक्ष्णौति दक्षिणाऽनवानन्त्सृत्वा ६  
प्रत्यागते परं मृत्यविति जपति ७  
शं वात इति यथाङ्गं कल्पयित्वेष्टकां निदधाति मध्ये तूष्णीम् ८  
प्रतिदिशमन्तेषु पराचीस्तिस्रस्तिस्रोऽलक्षणाः पादमात्रीः ९  
प्रदरात्पुरीषमाहृत्य परिकृष्य वा सर्वतोऽपुरस्तात् १०  
शर्करा अनग्निचितः ११  
ऊर्द्ध्वप्रमाणमास्यं ब्राह्मणस्य १२  
उरः क्षत्त्रियस्य १३  
ऊर्द्ध्वबाहु वा १४  
ऊरु वैश्यस्य १५  
उपस्थः स्त्रियाः १६  
जानु शूद्र स्य १७  
सर्वेषां वाऽधोजानु १८  
अवकाभिः कुशैश्च प्रच्छाद्य १९  
परिकृष्टं चेद्यवान्वपेत् २०  
दक्षिणतः कुटिले कर्षू खात्वा क्षीरोदकाभ्यां पूरयन्ति सप्तोत्तरतः प्राचीरुदकस्य २१  
त्रींस्त्रीनावपन्त्यश्मनः २२  
अध्यधिगच्छन्त्यश्मन्वतीरिति २३  
अपाघमित्यपामार्गैरपमृजते २४  
सुमित्रिया न इति स्नात्वाऽहतवाससोऽनुडुत्पुच्छमन्वारभ्यानड्वाहमित्युद्वयमिति गच्छन्ति २५  
ग्रामश्मशानान्तरे मर्यादालोष्टं निदधातीमं जीवेभ्य इति २६  
अञ्जनाभ्यञ्जने कृत्वौपासनं परिस्तीर्य वारणान्परिधीन्परिधाय वारणेन स्रुवेणैकामाहुतिं जुहोत्यग्न आयूंष्यायुष्मानग्न इति २७  
अथैषां परिदां वदति परीमे गामनेषतेति २८  
अद्वारेणौपासनं निरस्यति क्रव्यादमिति २९  
इहैवायमिति जपति ३०  
आसन्दी सोपधाना दक्षिणाऽनड्वान्यवाश्च सर्वं पुराणं भूयसीश्चेच्छन् ३१  

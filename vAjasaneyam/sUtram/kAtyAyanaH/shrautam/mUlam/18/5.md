+++
title = "५"

+++
वसोर्धारां जुहोत्यीदुम्बर्या पञ्चगृहीतं सन्ततं यजमानोऽरण्येऽनूच्येऽग्निप्राप्ते वाजश्च म इत्यष्टानुवाकेन १  
हुत्वा स्रुक्प्रासनम् २  
अग्नये स्वाहेति षट्पार्थानि जुहोति ३  
वाजप्रसवीयानि वप्रावत्सम्भृत्य चमसवत्स्रुवेण वाजपेयिकानि वाजस्येममिति ४  
आग्निकानि च वाजस्य न्विति ५  
स्रुवं प्रास्य परिश्रित्स्पृक्कृष्णाजिनमास्तीर्य पुच्छादुत्तरं शेषेऽपः कृत्वा ६  
अभिषेक सामर्थ्यात् ७  
क्षीरोदके वा वाजपेयिकानीति श्रुतेः ८  
तत्राभिषिच्यते ब्रह्मवर्चसकामश्चित्यन्वारब्धो देवस्य त्वेति ९  
तिष्ठन्वुभूषुः १०  
भूत उपविष्टः ११  
बस्तचर्मणि पुष्टीच्छुः १२  
उभयेच्छुरुभयोः १३  
एके दक्षिणतश्चित्ये वा १४  
प्रास्य चमसमिन्द्रा य स्वाहेति षड् जुहोति प्रतिमन्त्रम् १५  
द्वादशगृहीतं विग्राहं जुहोत्यृताषाडिति प्रतिस्वाहाकारं राष्ट्रभृतो वाट्कारान्तः पूवः पूर्वो मन्त्रः १६  
पञ्चगृहीतं च रथशिरस्यघ्याहवनीयं ध्रियमाणे पञ्चकृत्वः स नो भुवनस्येति १७  
प्रदक्षिणं रथनीडपरिहारः १८  
पुरुषाहुतिवद्वा १९  
अध्वर्युरभिमुखो रथशिरः २०  

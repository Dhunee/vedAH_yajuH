+++
title = "४"

+++
हविर्द्धानाभ्यां प्रवर्त्त्यमानाभ्यामनुवाचयति १  
त्रिरुक्तायामुद्गृह्येव वर्त्तनम् २  
प्राची प्रेतमिति वाचयति ३  
स्वं गोष्ठमिति च खर्जति ४  
पश्चादुत्तरवेदेस्त्रिषु प्रक्रमेषु मत्वा वा नभ्यस्थे अभिमन्त्रयतेऽत्र रमेथामिति ५  
उत्तरेण परिक्रम्य दक्षिणमुपस्तभ्नाति विष्णोर्नु कमिति ६  
दक्षिणतः स्थूणामुपनिहन्ति विष्णवे त्वा इति ७  
दिवो वेत्त्युत्तरं प्रतिप्रस्थाता ८  
उत्तरतः स्थूणां पूर्ववत् ९  
उभे वा दक्षिणतः १०  
इतरतस्ततः ११  
यदु च मानुष इति श्रुतेः १२  
प्रतद्विष्णुरिति वाचयति मध्यमं छदिरालभ्य १३  
उत्तरे च १४  
विष्णो रराटमिति रराट्याम् १५  
विष्णोः श्नप्त्रे स्थ इत्युच्छ्राय्यौ १६  
उदगग्राणि छदींषि पश्चाच्छ्रुतेः १७  
द्वार्याः परिषीव्यति लस्पूजनिप्रतिहृतया रज्ज्वा विष्णोः स्यूरसीति १८  
विष्णोर्ध्रुवोऽसीति ग्रन्थिं करोति १९  
उपक्रान्ते प्रमुञ्चति २०  
प्राग्वंशं हविर्द्धानम् २१  
निष्ठाप्य वैष्णवमसीत्यालभते २२  
भोजनभक्षणे चाऽस्मिन्न कुर्युः २३  
अद्वारेण सदोहविर्द्धाने प्रेक्षमाणं ब्रूयान्मा प्रेक्षथा इति २४  
पृष्ठ्यामुभयतो द्वार्ये २५  
दक्षिणस्याऽनसोऽधः प्रउगं खनत्युपरवान् २६  

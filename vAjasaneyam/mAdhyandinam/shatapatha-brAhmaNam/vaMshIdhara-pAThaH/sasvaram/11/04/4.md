+++
title = "४"

+++
## ०१
अथा᳘तो हवि᳘षः स᳘मृद्धिः॥  
ष᳘ड्ढ वै ब्र᳘ह्मणो द्वा᳘रोऽग्नि᳘र्वायुरा᳘पश्चन्द्र᳘मा विद्यु᳘दादित्यः᳟॥  
## ०२
स य उ᳘पदग्धेन हवि᳘षा य᳘जते॥  
अग्नि᳘ना ह स ब्र᳘ह्मणो द्वा᳘रेण प्र᳘तिपद्यते᳘ सोऽग्नि᳘ना ब्र᳘ह्मणो द्वा᳘रेण प्रतिप᳘द्य ब्र᳘ह्मणः सा᳘युज्यं सलोक᳘तां जयति॥  
## ०३
अ᳘थ यो वि᳘पतितेन हवि᳘षा य᳘जते॥  
वायु᳘ना ह स ब्र᳘ह्मणो द्वा᳘रेण प्र᳘तिपद्यते स᳘ वायु᳘ना ब्र᳘ह्मणो द्वा᳘रेण प्रतिप᳘द्य ब्र᳘ह्मणः सा᳘युज्यं सलोक᳘तां जयति॥  
## ०४
अ᳘थ यो᳘ऽशृतेन हवि᳘षा य᳘जते॥  
अद्भि᳘र्हि स ब्र᳘ह्मणो द्वा᳘रेण प्र᳘तिपद्यते᳘ सोऽद्भि᳘र्ब्र᳘ह्मणो द्वा᳘रेण प्रतिप᳟॥  
## ०५
अ᳘थ य उ᳘परक्तेन हवि᳘षा य᳘जते॥  
चन्द्र᳘मसा ह स ब्र᳘ह्मणो द्वा᳘रेण प्र᳘तिपद्यते स᳘ चन्द्र᳘मसा ब्र᳘ह्मणो द्वा᳘रेण प्रतिप᳟॥  
## ०६
अ᳘थ यो लो᳘हितेन हवि᳘षा य᳘जते॥  
विद्यु᳘ता ह स ब्र᳘ह्मणो द्वा᳘रेण प्र᳘तिपद्यते स᳘ विद्यु᳘ता ब्र᳘ह्मणो द्वा᳘रेण प्रतिप᳟॥  
## ०७
अ᳘थ यः सु᳘शृतेन हवि᳘षा य᳘जते॥  
आदित्ये᳘न ह स ब्र᳘ह्मणो द्वा᳘रेण प्र᳘तिपद्यते स᳘ आदित्ये᳘न ब्र᳘ह्मणो द्वा᳘रेण प्रतिप᳘द्य ब्र᳘ह्मणः सा᳘युज्यं सलोक᳘तां जयति᳘ सैषा᳘ हवि᳘षः स᳘मृद्धिः स यो᳘ हैव᳘मेतां᳘ हवि᳘षः स᳘मृद्धिं वे᳘द सर्व᳘समृद्धेन है᳘वास्य हवि᳘षेष्ट᳘म् भवति॥  
## ०८
अथा᳘तो यज्ञ᳘स्य स᳘मृद्धिः॥  
यद्वै᳘ यज्ञ᳘स्य᳘ न्यूनम् प्रज᳘ननमस्य तद᳘थ यद᳘तिरिक्तम् पशव्य᳘मस्य तद᳘थ य᳘त्संक᳘सुकं श्रिया᳘ अस्य तद᳘थ यत्स᳘म्पन्नं स्वर्ग्य᳘मस्य त᳘त्॥  
## ०९
स य᳘दि म᳘न्येत᳟᳟॥  
न्यूनम् मे य᳘ज्ञेऽभूदि᳘ति प्रज᳘ननम् म एतत्प्र᳘जनिष्य इ᳘त्येव तदु᳘पासीत॥  
## १०
अ᳘थ य᳘दि म᳘न्येत॥  
अ᳘तिरिक्तम् मे य᳘ज्ञेऽभूदि᳘ति पशव्य᳘म् म एत᳘त्पशुमा᳘न्भविष्यामी᳘त्येव तदु᳘पासीत॥  
## ११
अ᳘थ य᳘दि म᳘न्येत॥  
संक᳘सुकम् मे य᳘ज्ञेऽभूदि᳘ति श्रियै᳘ म एतदा᳘ मा श्रीस्ते᳘जसा य᳘शसा ब्रह्मवर्चसे᳘न प᳘रिवृता गमिष्यती᳘त्येव तदु᳘पासीत॥  
## १२
अ᳘थ य᳘दि म᳘न्येत॥  
स᳘म्पन्नम् मे य᳘ज्ञेऽभूदि᳘ति स्वर्ग्य᳘म् म एत᳘त्स्वर्ग᳘लोको भविष्यामी᳘त्येव तदु᳘पासीत᳘ सैषा᳘ यज्ञ᳘स्य स᳘मृद्धिः स यो᳘ हैव᳘मेतां᳘ यज्ञ᳘स्य स᳘मृद्धिं वे᳘द सर्व᳘समृद्धेन है᳘वास्य यज्ञे᳘नेष्ट᳘म् भवति॥  
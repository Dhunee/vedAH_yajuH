+++
title = "४"

+++
## ०१
स वै᳘ समि᳘धो यजति॥  
प्राणा वै᳘ समि᳘धः प्राणा᳘ने᳘वैतत्स᳘मिन्धे प्राणैर्ह्ययं पु᳘रुषः स᳘मिद्धस्त᳘स्मादभि᳘मृशे᳘ति ब्रूयाद्य᳘द्युपतापी स्यात्स य᳘द्युष्णः स्या᳘दैव ता᳘वच्छᳫँ᳭सेत स᳘मिद्धो हि स ता᳘वद्भ᳘वति य᳘द्यु शीतः स्यान्ना᳘शᳫँ᳭सेत त᳘त्प्राणा᳘ने᳘वास्मिन्नेत᳘द्दधाति त᳘स्मात्समि᳘धो यजति॥  
## ०२
(त्य᳘) अ᳘थ त᳘नून᳘पातं यजति॥  
रे᳘तो वै त᳘नून᳘पाद्रे᳘त ऽए᳘वैत᳘त्सिञ्चति त᳘स्मात्त᳘नून᳘पातं यजति॥  
## ०३
(त्य) अथे᳘डो यजति॥  
प्रजा वा ऽइ᳘डो यदा वै रे᳘तः सिक्तं᳘ प्रजा᳘यते᳘ ऽथ त᳘दीडित᳘मिवा᳘न्नमिच्छ᳘मानं चरति त᳘त्प्रै᳘वैत᳘ज्जनयति त᳘स्मादि᳘डो यजति॥  
## ०४
(त्य᳘) अ᳘थ बर्हि᳘र्यजति॥  
भूमा वै᳘ बर्हि᳘र्भूमा᳘नमे᳘वैतत्प्र᳘जनयति त᳘स्माद्बर्हि᳘र्यजति॥  
## ०५ 
(त्य᳘) अ᳘थ स्वा᳘हास्वाहे᳘ति यजति॥  
हेमन्तो वा᳘ ऽऋतूना᳘ᳫं᳘स्वाहाकारो᳘ हेमन्तो᳘ हीमाः᳘ प्रजाः स्वं व्व᳘शमुपन᳘यते त᳘स्माद्धे᳘मन्म्ला᳘यन्त्यो᳘षधयः प्र व᳘नस्प᳘तीनां पलाशा᳘नि मुच्यन्ते प्रतितिरा᳘मिव व्व᳘याᳫंसि भवन्त्यधस्तरा᳘मिव व्व᳘याᳫंसि पतन्ति व्वि᳘पतितलोमेव पापः पु᳘रुषो भवति हेमन्तो᳘ हीमाः᳘ प्रजाः स्वं व्व᳘शमुपन᳘यते स्वी᳘ ह वै तम᳘र्द्धं कुरुते श्रि᳘ये ऽन्ना᳘द्याय य᳘स्मिन्न᳘र्द्धे भ᳘वति य᳘ ऽएव᳘मेतद्वे᳘द॥  
## ०६
देवा᳘श्च वा ऽअ᳘सुराश्च॥  
(श्चो) उभ᳘ये प्राजापत्याः᳘ पस्पृधिरे ते᳘ दण्डैर्ध᳘नुर्भिर्न᳘ व्यजयन्त ते हा᳘व्विजयमाना ऽऊचुर्ह᳘न्त व्वा᳘च्येव ब्र᳘ह्मन्विजि᳘गीषामहै स यो᳘ नो व्वा᳘चं व्या᳘त्दृतां मिथुने᳘न᳘ नानुनिक्रा᳘मात्स स᳘र्व्वं प᳘राजयाता ऽअ᳘थ सर्व्वमि᳘तरे जयानि᳘ति तथे᳘ति देवा᳘ ऽअब्रुवंस्ते᳘ देवा ऽइ᳘न्द्रमब्रुवन्व्या᳘हरे᳘ति॥  
## ०७
स ऽइ᳘न्द्रो ऽब्रवीत्॥  
(दे᳘) ए᳘को ममत्य᳘थास्मा᳘कमेकेती᳘तरे ऽब्रुवंस्त᳘दु त᳘न्मिथुन᳘मे᳘वाविन्दन्मिथुनᳫं ह्ये᳘कश्चै᳘का च॥  
## ०८
द्वौ᳘ ममेती᳘न्द्रो ऽब्रवीत्॥  
(द᳘) अ᳘थास्मा᳘कं द्वे ऽइती᳘तरे ऽब्रुवंस्त᳘दु त᳘न्मिथुन᳘मे᳘वाविन्दन्मिथुनᳫँ᳭ हि द्वौ᳘ च द्वे᳘ च॥  
## ०९
त्र᳘यो ममेती᳘न्द्रो ऽब्रवीत्॥  
(द᳘) अ᳘थास्मा᳘कं तिस्र ऽइती᳘तरे ऽब्रुवंस्त᳘दु त᳘न्मिथुन᳘मे᳘वाविन्दन्मिथुनᳫं हि त्र᳘यश्च तिस्र᳘श्च॥  
## १०
चत्वा᳘रो ममेती᳘न्द्रो ऽब्रवीत्॥  
(द᳘) अ᳘थास्मा᳘कं च᳘तस्र ऽइती᳘तरे ऽब्रुवंस्त᳘दु त᳘न्मिथुन᳘मे᳘वाविन्दन्मिथुनᳫं हि᳘ चत्वा᳘रश्च च᳘तस्रश्च॥  
## ११
प᳘ञ्च ममेती᳘न्द्रो ऽब्रवीत्॥  
(त्त᳘) त᳘त इ᳘तरे मिथु᳘नं नाविन्द᳘न्नो ह्य᳘त ऽऊर्द्धं᳘ मिथुनम᳘स्ति प᳘ञ्च-पञ्चे᳘ति᳘ ह्ये᳘वैत᳘दुभ᳘यं भ᳘वति ततो᳘ ऽसुराः स᳘र्व्वं प᳘राजयन्त स᳘र्व्वस्माद्देवा ऽअ᳘सुरानजयन्त्स᳘र्व्वस्मात्सपत्नान᳘सुरान्नि᳘रभजन्॥  
## १२
(जंस्त᳘) त᳘स्मात्प्रथमे᳘ प्रयाज᳘ ऽइष्टे᳘ ब्रूयात्॥  
(दे᳘) ए᳘को ममेत्ये᳘का त᳘स्य य᳘महं द्वेष्मी᳘ति य᳘द्यु न᳘ द्विष्या᳘द्यो ऽस्मान्द्वे᳘ष्टि य᳘ञ्च व्वयं᳘ द्विष्म ऽइ᳘ति ब्रूयात्॥  
## १३
(द्वौ) द्वौ ममे᳘ति द्विती᳘ये प्रयाजे॥  
द्वे त᳘स्य᳘ यो ऽस्मान्द्वे᳘ष्टि य᳘ञ्च व्वयं᳘ द्विष्म इ᳘ति॥  
## १४
त्र᳘यो ममे᳘ति तृती᳘ये प्रयाजे᳘॥  
तिस्रस्त᳘स्य᳘ यो ऽस्मान्द्वे᳘ष्टि य᳘ञ्च व्वयं᳘ द्विष्म ऽइ᳘ति॥  
## १५
चत्वा᳘रो ममे᳘ति चतुर्थे᳘ प्रयाजे॥  
च᳘तस्रस्त᳘स्य᳘ यो ऽस्मान्द्वेष्टि य᳘ञ्च व्वयं᳘ द्विष्म ऽइ᳘ति॥  
## १६
प᳘ञ्च ममे᳘ति पञ्चमे᳘ प्रयाजे॥  
न त᳘स्य कि᳘ञ्चन᳘ यो ऽस्मान्द्वे᳘ष्टि य᳘ञ्च व्वयं᳘ द्विष्म ऽइ᳘ति स प᳘ञ्च-पञ्चे᳘त्येव भ᳘वन्प᳘राभवति त᳘थास्य स᳘र्व्वᳫँ᳭सं᳘वृङ्क्ते स᳘र्व्वस्मात्सप᳘त्नान्नि᳘र्भजति य᳘ ऽएव᳘मेतद्वे᳘द॥  

+++
title = "५"

+++
## ०१
इन्धे᳘ ह वा᳘ ऽएत᳘दध्वर्युः᳘॥  
(रि) इध्मे᳘नाग्निं त᳘स्मादिध्मो ना᳘म स᳘मिन्धे सामिधेनी᳘भिर्हो᳘ता त᳘स्मात्सामिधे᳘न्यो ना᳘म॥  
## ०२
स᳘ ऽआह॥  
(हा) अग्न᳘ये समिध्य᳘मानाया᳘नुब्रूही᳘त्यग्न᳘ये᳘ ह्येत᳘त्समिध्य᳘मानायान्वा᳘ह॥  
## ०३
त᳘दु है᳘क ऽआहुः॥  
(र) अग्न᳘ये समिध्य᳘मानाय होतर᳘नुब्रूही᳘ति त᳘दु त᳘था न᳘ ब्रूयाद᳘होता वा᳘ ऽएष᳘ पुरा᳘ भवति य᳘दै᳘वैनं प्रवृणीते᳘ऽथ हो᳘ता त᳘स्मादु ब्रूयादग्न᳘ये समिध्य᳘मानाया᳘नुब्रू᳘ही᳘त्ये᳘व॥  
## ०४
(वा) आ᳘ग्नेयीर᳘न्वाह॥  
स्व᳘यै᳘वैनमेत᳘द्देव᳘तया स᳘मिन्धे गायत्रीर᳘न्वाह गायत्रं वा᳘ ऽअग्नेश्छ᳘न्दः स्वे᳘नै᳘वैनमेतच्छ᳘न्दसा स᳘मिन्धे व्वी᳘र्यं गायत्री ब्र᳘ह्म गायत्री᳘ व्वी᳘र्येणै᳘वैनमेतत्स᳘मिन्धे॥  
## ०५
ए᳘कादशा᳘न्वाह॥  
(है᳘) ए᳘कादशाक्षरा वै᳘ त्रिष्टुब्ब्र᳘ह्म गायत्री᳘ क्षत्रं᳘ त्रिष्टु᳘बेता᳘भ्यामे᳘वैनमेत᳘दुभा᳘भ्यां व्वी᳘र्याभ्यᳫं स᳘मिन्धे त᳘स्मादे᳘कादशा᳘न्वाह॥  
## ०६
स वै त्रिः᳘ प्रथमा᳘मन्वा᳘ह॥  
त्रि᳘रुत्तमां᳘ त्रिवृ᳘त्प्रायणा हि᳘ यज्ञा᳘स्त्रिवृ᳘दुदयनास्त᳘स्मात्त्रिः᳘ प्रथमा᳘मन्वा᳘ह त्रि᳘रुत्तमाम्॥  
## ०७
ताः प᳘ञ्चदश सामिधे᳘न्यः स᳘म्पद्यन्ते। 
पञ्चदशो वै व्व᳘ज्रो व्वीर्यं᳘ व्व᳘ज्रो व्वीर्य᳘मे᳘वैत᳘त्सामिधेनी᳘रभि सं᳘पादयति त᳘स्मादेता᳘स्वनूच्य᳘मानासु यं᳘ द्विष्यात्त᳘मङ्गुष्ठाभ्याम᳘वबाधेतेद᳘मह᳘ममुम᳘वबाध ऽइ᳘ति त᳘देनमेते᳘न व्व᳘ज्रेणा᳘वबाधते॥  
## ०८
प᳘ञ्चदश वा᳘ ऽअर्द्धमास᳘स्य रा᳘त्रयः॥  
(योऽर्ध) अर्धमासशो वै᳘ संव्वत्सरो भ᳘वन्नेति तद्रा᳘त्रीराप्नोति॥  
## ०९
पञ्चदशाना᳘मु वै᳘ गायत्री᳘णाम्॥  
(त्त्री᳘) त्री᳘णि च शता᳘नि षस्टि᳘श्चाक्ष᳘राणि त्री᳘णि च वै᳘ शता᳘नि षष्टि᳘श्च संव्वत्सरस्या᳘हानि तद᳘हान्याप्नोति त᳘द्वेव᳘ संवत्सर᳘माप्नोति॥  
## १०
सप्त᳘दश सामिधेनीः॥  
(रि᳘) इ᳘ष्ट्या ऽअ᳘नुब्रूयादुपाᳫंशु त᳘स्यै देव᳘तायै यजति य᳘स्या ऽइ᳘ष्टिं निर्व्व᳘पति द्वा᳘दश वै मा᳘साः संव्वत्सर᳘स्य प᳘ञ्चर्त᳘व ऽएष᳘ ऽएव᳘ प्रजा᳘पतिः सप्तदशः स᳘र्व्वं व्वै᳘ प्रजा᳘पतिस्तत्सर्व्वेणैव तं का᳘मम᳘नपराधᳫँ᳭ राध्नोति य᳘स्मै का᳘माये᳘ष्टिं निर्व्व᳘पत्युपाᳫंशु᳘ देव᳘तां यजत्य᳘निरुक्तं वा᳘ ऽउपाᳫंशु स᳘र्व्वं वा ऽअ᳘निरुक्तं तत्स᳘र्व्वेणैव तं का᳘मम᳘नपराधᳫँ᳭ राध्नोति य᳘स्मै का᳘माये᳘ष्टिं निर्व्व᳘पत्येष ऽइ᳘ष्टेरुपचारः॥  
## ११
(रऽ) ए᳘कविᳫँ᳭शति ᳫँ᳭ सामिधेनीः॥  
(र᳘) अ᳘पि दर्शपूर्णमास᳘योर᳘नुब्रूयादि᳘त्याहुर्द्वा᳘दश वै मा᳘साः संव्वत्सर᳘स्य प᳘ञ्चर्त᳘वस्त्र᳘यो लोकास्त᳘द्वि ᳫँ᳭ शति᳘रेष᳘ ऽए᳘वैकविᳫँ᳭शो य᳘ एष त᳘पति᳘ सैषा ग᳘तिरेषा᳘ प्रतिष्ठा त᳘देतां ग᳘तिमेतां᳘ प्रतिष्ठां᳘ गच्छति। त᳘स्मादे᳘कविᳫँ᳭शतिम᳘नुब्रूयात्॥  
## १२
(त्ता᳘) ता᳘ हैता᳘ गत᳘श्रेरेवा᳘नुब्रूयात्॥  
(द्य᳘) य᳘ इच्छेन्न श्रे᳘यन्त्स्यन्न पा᳘पीयानि᳘ति यादृ᳘शाय हैव᳘ स᳘ तेऽन्वाहु᳘स्तादृ᳘ङ् वा हैव भ᳘वति पा᳘पीयान्वा य᳘स्यैवं᳘ व्विदु᳘ष ऽएता᳘ ऽअन्वाहुः᳘ सो ऽएषा᳘ मीमां ᳫँ᳘ सैव न᳘ त्वे᳘वैता अ᳘नूच्यन्ते॥  
## १३
त्रि᳘रेव᳘ प्रथमां त्रि᳘रुत्तमाम᳘नवानन्न᳘नुब्रूयात्॥  
(त्त्र᳘) त्र᳘यो वा᳘ ऽइमे᳘ लोकास्त᳘दिमा᳘ने᳘वैत᳘ल्लोका᳘न्त्सन्तनो᳘तीमाँ᳘ल्लोका᳘न्त्स्पृणुते त्र᳘य ऽइमे पु᳘रुषे प्राणा᳘ एत᳘मे᳘वास्मिन्नेतत्सं᳘ततम᳘व्यवच्छिन्नं दधात्येत᳘दनुव᳘चनम्॥  
## १४
(ᳫँ᳭) स या᳘वदस्य व्व᳘शः स्या᳘त्॥  
(दे) एव᳘मेवा᳘नुविवक्षेत्त᳘स्यैत᳘स्य प᳘रिच᳘क्षोत᳘ साम्य᳘वान्याद᳘नवानन्ननुवि᳘वक्षंस्तत्क᳘र्म व्वि᳘वृह्येत सा᳘ परिचक्षा॥  
## १५
स य᳘द्येत᳘न्नोदाश᳘ᳫँ᳘सेत॥  
(ता) अप्ये᳘कैकामेवा᳘नवानन्न᳘नुब्रूयात्तदे᳘कैकयै᳘वेमाँ᳘ल्लोका᳘न्त्सन्तनोत्ये᳘कैकयेमाँ᳘ल्लोका᳘न्त्स्पृणुते᳘ऽथ य᳘त्प्राणं द᳘धाति गायत्री वै᳘ प्राणः स य᳘त्त्कृत्स्नां᳘ गायत्री᳘मन्वा᳘ह त᳘त्कृत्स्नं᳘ प्राणं᳘ दधाति त᳘स्मादे᳘कैकामेवा᳘नवानन्न᳘नुब्रूयात्॥  
## १६
ता वै स᳘न्तताऽअ᳘व्यवच्छिन्ना ऽअ᳘न्वाह॥  
संव्वत्सर᳘स्यै᳘वैत᳘दहोरात्रा᳘णि सं᳘तनोति ता᳘नीमा᳘नि संव्वत्सर᳘स्याहोरात्रा᳘णि स᳘न्ततान्य᳘वच्छिन्नानि प᳘रिप्लवन्ते द्विषत᳘ ऽउ चै᳘वैतद्भ्रा᳘तृव्याय᳘ नोपस्था᳘नं करोत्युपस्था᳘नᳫँ᳭ह कुर्याद्यद᳘संतताऽअनुब्रूयात्त᳘स्माद्वै स᳘न्तताऽअ᳘व्यवच्छिन्नाऽअ᳘न्वाह॥  

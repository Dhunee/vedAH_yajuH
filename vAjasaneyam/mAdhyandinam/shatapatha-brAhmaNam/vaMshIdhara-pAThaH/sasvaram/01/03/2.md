+++
title = "२"

+++
## ०१
पु᳘रुषो वै᳘ यज्ञः॥  
पु᳘रुषस्ते᳘न यज्ञो य᳘देनं पु᳘रुषस्तनुत᳘ ऽएष वै᳘ ताय᳘मानो या᳘वानेव पु᳘रुषस्ता᳘वान्वि᳘धीयते त᳘स्मात्पु᳘रुषो यज्ञः॥  
## ०२
(स्त᳘) त᳘स्येयमेव᳘ जुहूः᳘॥  
(रि) इय᳘मुपभृ᳘दा᳘त्मैव᳘ ध्रुवा तद्वा᳘ ऽआत्म᳘न ऽए᳘वेमा᳘नि स᳘र्व्वाण्य᳘ङ्गानि प्र᳘भवन्ति त᳘स्मादु ध्रुवा᳘याऽएव स᳘र्व्वा यज्ञः प्र᳘भवति॥  
## ०३
प्राण᳘ ऽएव᳘ स्रुवः᳘॥  
सोऽयं᳘ प्राणः स᳘र्व्वाण्य᳘ङ्गान्यनुस᳘ञ्चरति त᳘स्मादु स्रुवः स᳘र्व्वा ऽअ᳘नु स्रु᳘चः स᳘ञ्चरति॥  
## ०४
त᳘स्यासा᳘वेव द्यौ᳘र्जुहूः॥  
(र᳘) अ᳘थेद᳘मन्त᳘रिक्षमुपभृ᳘दिय᳘मेव᳘ ध्रुवा तद्वा᳘ ऽअस्या᳘ ऽए᳘वेमे स᳘र्व्वे लोकाः प्र᳘भवन्ति त᳘स्मादु ध्रुवा᳘याऽएव स᳘र्व्वो यज्ञः प्र᳘भवति॥  
## ०५
(त्य) अय᳘मेव᳘ स्रुवो᳘ योऽयं प᳘वते᳘॥  
सोऽय᳘मिमान्त्स᳘र्व्वाल्लोँकान᳘नुपवते त᳘स्मादु स्रुवः स᳘र्व्वा अ᳘नु स्रु᳘चः स᳘ञ्चरति॥  
## ०६
स᳘ऽएष᳘ यज्ञ᳘स्ताय᳘मानः॥  
(नो) देवे᳘भ्यस्तायत ऽऋतु᳘भ्यश्छ᳘न्दोभ्यो य᳘द्धविस्त᳘द्देवा᳘नां यत्सो᳘मो रा᳘जा य᳘त्पुरोडा᳘शस्तत्त᳘दादि᳘श्य गृह्णात्यमु᳘ष्मै त्वा जु᳘ष्टं गृह्णामी᳘त्येव᳘मु हैते᳘षाम्॥  
## ०७
(म᳘) अ᳘थ यान्या᳘ज्यानि गृह्य᳘न्ते॥  
(न्तऽ) ऋतु᳘भ्यश्चैव ता᳘नि च्छ᳘न्दोभ्यश्च गृह्यन्ते तत्तद᳘नादिश्या᳘ज्यस्यैव᳘ रूपे᳘ण गृह्णाति स वै᳘ चतु᳘र्ज्जुह्वां᳘ गृह्णा᳘त्यष्टौ कृ᳘त्व उपभृ᳘ति॥  
## ०८
स य᳘च्चतु᳘र्जुह्वां᳘ गृह्णा᳘ति॥  
(त्यृ) ऋतु᳘भ्यस्त᳘द्गृह्णाति प्रयाजे᳘भ्यो हि त᳘द् गृह्णा᳘त्यृत᳘वो हि᳘ प्रयाजास्तत्तद᳘नादिश्या᳘ज्यस्यैव᳘ रूपे᳘ण गृह्णात्य᳘जामितायै जामि᳘ ह कुर्याद्य᳘द्वसन्ता᳘य त्वा ग्रीष्मा᳘य त्वे᳘ति गृह्णीयात्त᳘स्माद᳘नादिश्या᳘ज्यस्यैव᳘ रूपे᳘ण गृह्णाति॥  
## ०९
(त्य᳘) अ᳘थ य᳘दष्टौ कृ᳘त्व ऽउपभृ᳘ति गृह्णा᳘ति॥  
च्छ᳘न्दोभ्यस्त᳘द्गृह्णात्यनुयाजे᳘भ्यो हि तद्गृह्णा᳘ति च्छ᳘न्दाᳫँ᳭सि᳘ ह्यनुयाजास्तत्तद᳘नादिश्या᳘ज्यस्यैव᳘ रूपे᳘ण गृह्णात्य᳘जामितायै जामि᳘ ह कुर्याद्य᳘द्गायत्र्यै᳘ त्वा त्रिष्टुभेत्वे᳘ति गृह्णीयात्त᳘स्माद᳘नादिश्या᳘ज्यस्यैव᳘ रूपे᳘ण गृह्णाति॥  
## १०
(त्य᳘) अ᳘थ य᳘च्चतु᳘र्ध्रुवा᳘यां गृह्णा᳘ति॥  
स᳘र्व्वस्मै त᳘द्यज्ञा᳘य गृह्णाति तत्तद᳘नादिश्या᳘ज्यस्यैव᳘ रूपे᳘ण गृह्णाति क᳘स्मा ऽउ᳘ ह्यादिशेद्य᳘तः स᳘र्व्वाभ्य ऽएव᳘ देव᳘ताभ्योऽवद्य᳘ति त᳘स्माद᳘नादिश्या᳘ज्यस्यैव᳘ रूपे᳘ण गृह्णाति॥  
## ११
य᳘जमान एव᳘ जुहूम᳘नु᳘॥  
योऽस्मा ऽअरातीय᳘ति स᳘ ऽउपभृ᳘तम᳘न्व᳘त्तैव᳘ जुहूम᳘न्वा᳘द्य ऽ उपभृ᳘तम᳘न्व᳘त्तैव᳘ जुहू᳘रा᳘द्य ऽउपभृत्स वै᳘ चतु᳘र्जुह्वां गृह्णा᳘त्यष्टौ कृ᳘त्व ऽउपभृ᳘ति॥  
## १२
स यच्चतु᳘र्जुह्वां गृह्णा᳘ति॥  
अत्ता᳘रमे᳘वैतत्प᳘रिमिततरं क᳘नीयाᳫँ᳭संकरोत्य᳘थ य᳘दष्टौ कृ᳘त्व ऽ उपभृ᳘ति गृह्णा᳘त्या᳘द्यमे᳘वैतद᳘परिमिततरं भू᳘याᳫँ᳭संकरोति तद्धि स᳘मृद्धं य᳘त्रात्ता क᳘नीयाना᳘द्यो भू᳘यान्॥  
## १३
(न्त्स) स वै᳘ चतु᳘र्जुह्वां᳘ गृह्णन्॥  
(न्भू᳘) भू᳘य ऽ आ᳘ज्यं गृह्णात्यष्टौ कृ᳘त्व ऽउपभृ᳘ति गृह्णन्क᳘नीय ऽआ᳘ज्यं गृह्णाति॥  
## १४
स य᳘च्चतु᳘र्जुह्वां गृह्णन्॥  
(न्भू᳘) भू᳘य ऽआ᳘ज्यं गृह्णा᳘त्यत्ता᳘रमे᳘वैतत्प᳘रिमिततरं क᳘नीयांᳫँ᳭सं कुर्व्वंस्त᳘स्मिन्वी᳘र्यं ब᳘लं दधात्य᳘थ य᳘दष्टौ कृ᳘त्व ऽउपभृ᳘ति गृह्णन्क᳘नीय ऽआ᳘ज्यं गृह्णा᳘त्या᳘द्यमे᳘वैतद᳘परिमिततरं भू᳘याᳫँ᳭सं कुर्व्वंस्त᳘मवीर्यम᳘बलीयाᳫँ᳭सं करोति त᳘स्मादुत रा᳘जापारां व्वि᳘शं प्रावसाया᳘प्येकवेश्म᳘नैव᳘ जिना᳘ति त्वद्य᳘था त्वत्काम᳘यते त᳘था सचत ऽएते᳘नो ह त᳘द्वी᳘र्येण य᳘ज्जुह्वां भू᳘य ऽआ᳘ज्यं गृह्णा᳘ति स य᳘ज्जुह्वां गृह्णा᳘ति जुह्वैव त᳘ज्जुहोति य᳘दुपभृ᳘ति गृह्णा᳘ति जुह्वैव त᳘ज्जुहोति॥  
## १५
त᳘दाहुः॥  
क᳘स्मा ऽउ त᳘र्ह्युपभृ᳘ति गृह्णीयाद्य᳘दुपभृ᳘ता न᳘ जुहोती᳘ति स य᳘द्धोपभृ᳘ता जुहुयात्पृ᳘थग्घै᳘वेमाः᳘ प्रजाः᳘ स्यु᳘र्न्नै᳘वात्ता स्या᳘न्ना᳘द्यः स्याद᳘थ यत्त᳘ज्जु᳘ह्वैव᳘ समानी᳘य जुहो᳘ति त᳘स्मादिमा व्वि᳘शः क्षत्त्रियाय बलि᳘ᳫँ᳘हरन्त्य᳘थ य᳘दुपभृ᳘ति गृह्णा᳘ति त᳘स्मादु क्षत्त्रि᳘यस्यैव व्व᳘शे सति व्वै᳘श्यं पश᳘व ऽउ᳘पतिष्ठन्ते᳘ऽथ यत्त᳘ज्जु᳘ह्वैव᳘ समानी᳘य जुहो᳘ति त᳘स्माद्य᳘दोत᳘ क्षत्रि᳘यः काम᳘यते᳘ऽथाह व्वै᳘श्यम᳘पि य᳘त्ते परो नि᳘हितं तदा᳘हरे᳘ति तं᳘ जिना᳘ति त्वद्य᳘था त्वत्काम᳘यते त᳘था सचत ऽएते᳘नो ह त᳘द्वी᳘र्येण॥  
## १६
ता᳘नि वा᳘ऽएता᳘नि॥  
च्छ᳘न्दोभ्य ऽआ᳘ज्यानि गृह्यन्ते सं य᳘च्चतु᳘र्जुह्वां᳘ गृह्णा᳘ति गायत्र्यै त᳘द्गृह्णात्य᳘थ य᳘दष्टौ कृ᳘त्व ऽउपभृ᳘ति गृह्णा᳘ति त्रिष्टुब्जगती᳘भ्यां त᳘द्गृह्णात्यथ य᳘च्चतु᳘र्ध्रुवा᳘यां गृह्णा᳘त्यनुष्टु᳘भे त᳘द्गृह्णाति व्वाग्वा᳘ ऽअनुष्टु᳘ब्वा᳘चो वा ऽइदᳫंस᳘र्व्वं प्र᳘भवति त᳘स्मादु ध्रुवा᳘या ऽएव स᳘र्व्वो यज्ञः प्र᳘भवतीयं व्वा᳘ऽ अनुष्टुबस्यै वा᳘ इद ᳫँ᳭ स᳘र्व्वं प्र᳘भवति त᳘स्मादु ध्रुवा᳘या ऽएव स᳘र्व्वो यज्ञः प्र᳘भवति॥  
## १७
स गृह्णाति॥  
धा᳘म ना᳘मासि प्रियं᳘ देवा᳘नामि᳘त्येतद्वै᳘ देवा᳘नां प्रिय᳘तमं धा᳘म यदा᳘ज्यं त᳘स्मादाह धा᳘म ना᳘मासि प्रियं᳘ देवा᳘नामित्य᳘नाधृष्टं देवय᳘जनमसी᳘ति व्व᳘ज्रो ह्या᳘ज्यं त᳘स्मादाहा᳘नाधृष्टं देवय᳘जनमसी᳘ति॥  
## १८
स᳘ऽएते᳘न य᳘जुषा॥  
सकृ᳘ज्जुह्वां᳘ गृह्णा᳘ति त्रि᳘स्तूष्णी᳘मेते᳘नैव य᳘जुषा सकृ᳘दुपभृ᳘ति गृह्णा᳘ति सप्तकृ᳘त्वस्तूष्णी᳘मेते᳘नैव य᳘जुषा सकृ᳘द्ध्रुवा᳘यां गृह्णाति त्रि᳘स्तूष्णीं त᳘दाहुस्त्रि᳘स्त्रिरेव य᳘जुषा गृह्णीयात्त्रिवृद्धि᳘ यज्ञ इ᳘ति त᳘दु नु᳘ सकृ᳘त्सकृदेवा᳘त्रो᳘ ह्येव त्रि᳘र्गृहीत᳘ ᳫँ᳘ सम्प᳘द्यते॥  

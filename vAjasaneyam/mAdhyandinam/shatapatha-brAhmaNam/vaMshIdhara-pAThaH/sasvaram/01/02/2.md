+++
title = "२"

+++
## ०१
पवि᳘त्रवति सं᳘व्वपति॥  
पात्र्यां᳘ पवि᳘त्रे ऽअवधा᳘य देव᳘स्य त्वा सवितुः᳘ प्रस᳘वेऽश्वि᳘नोर्बाहु᳘भ्यां पूष्णो ह᳘स्ताभ्याᳫँ᳭सं᳘व्वपामी᳘ति᳘ सो ऽसा᳘वे᳘वैत᳘स्य य᳘जुषो ब᳘न्धुः॥  
## ०२
(र᳘) अ᳘थान्तर्व्वेद्यु᳘पविशति॥  
(त्य) अथै᳘क ऽउपस᳘र्जनीभिरै᳘तिता ऽआ᳘नयति ताः᳘ पवि᳘त्राभ्यां प्र᳘तिगृह्णाति समा᳘प ऽओ᳘षधीभिरि᳘ति᳘ सᳫँ᳘ ह्येतदा᳘प ओ᳘षधिभिरेता᳘भिः पिष्टा᳘भिः सङ्ग᳘च्छन्ते समो᳘षधयो र᳘सेने᳘ति᳘ स᳘ᳫँ᳘ ह्येतदो᳘षधयो र᳘सेनैताः᳘ पिष्टा᳘ ऽअद्भिः᳘ सङ्ग᳘च्छन्त ऽआ᳘पो᳘ ह्यतो᳘साᳫं र᳘सः सं᳘ᳫँ᳘ रेव᳘तीर्ज᳘गतीभिः पृ᳘च्यन्तामि᳘ति रेव᳘त्य ऽआपो ज᳘गत्य ऽओ᳘षधयस्ता᳘ उ᳘ ह्येत᳘दुभ᳘य्यः सम्पृच्य᳘न्ते सम्म᳘धुमतीर्म्म᳘धुमतीभिः पृच्यन्तामि᳘ति सᳫँ᳭र᳘सवत्यो र᳘सवतीभिः पृच्यन्तामि᳘त्ये᳘वैत᳘दाह॥  
## ०३
(हा᳘) अ᳘थ सं᳘यौति॥  
ज᳘नयत्यै त्वा सं᳘यौमी᳘ति य᳘था श्रि᳘ये ऽन्ना᳘द्यायेमाः᳘ प्रजा य᳘जमानाय य᳘च्छेदेवं वै तत्सं᳘यौत्यधिवर्क्ष्य᳘न्नु वै सं᳘यौति य᳘था वा ऽअ᳘धिवृक्तो ऽग्नेर᳘धिजा᳘येतैवं वैतत्सं᳘यौति॥  
## ०४
(त्य᳘) अ᳘थ द्वेधा᳘ करोति॥  
य᳘दि द्वे᳘ हवि᳘षी भ᳘वतः पौर्णमास्यां वै द्वे᳘ हवि᳘षी भवतः स य᳘त्र पु᳘नर्न᳘ सᳫँ᳭हरिष्यन्त्स्यात्त᳘दभि᳘मृशतीद᳘मग्ने᳘रिद᳘मग्नीषो᳘मयोरि᳘ति ना᳘ना वा᳘ ऽएतद᳘ग्रे हवि᳘र्गृह्णन्ति त᳘त्सहा᳘वघ्नन्ति त᳘त्सह᳘ पिᳫँ᳭षन्ति तत्पु᳘नर्ना᳘ना करोति त᳘स्मादेव᳘मभि᳘मृशत्यधिवृण᳘क्त्ये᳘वैष᳘ पुरोडा᳘शमधिश्रयत्यसावा᳘ज्यम्॥  
## ०५
(न्त) तद्वा᳘ ऽएत᳘त्॥  
(दु) उभ᳘यᳫँ᳭ सह᳘ क्रियते तद्य᳘देत᳘दुभ᳘यᳫँ᳭सह᳘ क्रिय᳘ते ऽर्द्धो᳘ ह वा᳘ ऽएष᳘ ऽआत्म᳘नो यज्ञ᳘स्य यदा᳘ज्यमर्द्धो य᳘दिह᳘ हविर्भ᳘वति स य᳘श्चासा᳘वर्द्धो य᳘ उ चाय᳘मर्धस्ता᳘ ऽउभा᳘वग्निं᳘ गमयावे᳘ति त᳘स्माद्वा᳘ ऽएत᳘दुभ᳘यᳫँ᳭सह᳘ क्रियत ऽएव᳘मु हैष᳘ आत्मा᳘ यज्ञ᳘स्य स᳘न्धीयते᳘॥  
## ०६ 
सो ऽसावा᳘ज्यम᳘धिश्रयति॥  
(ती) इषे त्वे᳘ति व्वृष्ट्यै त᳘दाह यदा᳘हेषे त्वे᳘ति तत्पु᳘नरु᳘द्वासयत्यूर्जे त्वे᳘ति यो᳘ व्वृष्टादूर्ग्र᳘सो जा᳘यते त᳘स्मै त᳘दाह॥  
## ०७
(हा᳘) अ᳘थ पुरोडा᳘शम᳘धिवृणक्ति॥  
ध᳘र्म्मो ऽसी᳘ति यम᳘ज्ञे᳘वैत᳘त्करोति य᳘था धर्म्मं᳘ प्रवृज्ज्यादेवं प्र᳘वृणक्ति व्विश्वा᳘युरि᳘ति तदा᳘युर्दधाति॥  
## ०८
तं᳘ प्रथयति॥  
(त्यु) उरु᳘प्रथा ऽउरु᳘प्रथस्वे᳘ति प्रथ᳘यत्ये᳘वैनमेत᳘दुरु᳘ ते यज्ञ᳘पतिः प्रथतामि᳘ति य᳘जमानो वै᳘ यज्ञ᳘पतिस्तद्य᳘जमानायै᳘वैत᳘दाशि᳘षमा᳘शास्ते॥  
## ०९
तं न᳘ सत्रा᳘ पृथुं᳘ कुर्यात्॥  
(न्मा) मानुष᳘ᳫँ᳘ ह कुर्याद्य᳘त्पृथुं᳘ कुर्या᳘द्व्यृद्धं वै त᳘द्यज्ञ᳘स्य य᳘न्मानुषं ने᳘द्व्यृद्धं यज्ञे᳘ कर᳘वाणी᳘ति त᳘स्मान्न᳘ सत्रा᳘ पृथुं᳘ कुर्यात्॥  
## १०
(द) अश्वशफमात्रं᳘ कुर्यादि᳘त्यु है᳘क ऽआहुः॥  
कस्त᳘द्वेद या᳘वानश्वशफो या᳘वन्तमेव᳘ स्वयं म᳘नसा न᳘ सत्रा᳘ पृथुं म᳘न्येतैवं᳘ कुर्यात्॥  
## ११
(त्त᳘) त᳘मद्भि᳘रभि᳘मृशति॥  
सकृद्वा त्रि᳘र्व्वा तद्य᳘दे᳘वास्या᳘त्रावघ्न᳘न्तो वा पिᳫँ᳭ ष᳘न्तो वा क्षण्व᳘न्ति वा व्वि᳘ वा व्वृह᳘न्ति शा᳘न्तिरा᳘पस्त᳘दद्भिः शा᳘न्त्या शमयति त᳘दद्भिः स᳘न्दधाति त᳘स्मादद्भि᳘रभि᳘मृशति॥  
## १२
सो ऽभि᳘मृशति॥  
(त्य) अग्नि᳘ष्टे त्व᳘चं मा᳘ हिᳫँ᳭ सीदि᳘त्यग्निना वा᳘ ऽएनमेत᳘दभितप्स्य᳘न्भवत्येष᳘ ते त्व᳘चं मा᳘ हिᳫँ᳘ सीदि᳘त्ये᳘वैत᳘दाह॥  
## १३
तं प᳘र्यग्निं करोति॥  
(त्य᳘) अ᳘च्छिद्रमे᳘वैनमेत᳘दग्नि᳘ना प᳘रिगृह्णाति ने᳘देनं नाष्ट्रार᳘क्षाᳫँ᳭सि प्रमृशानि᳘त्यग्निर्हि र᳘क्षसामपहन्ता त᳘स्मात्प᳘र्यग्निं करोति॥  
## १४
त᳘ᳫँ᳘ श्रपयति॥  
देव᳘स्त्वा सविता᳘ श्रपयत्वि᳘ति न वा᳘ ऽएत᳘स्य मनुष्यः श्रपयिता᳘ देवो᳘ ह्येष त᳘देनं देव᳘ ऽएव᳘ सविता᳘ श्रपयति व्व᳘र्षिष्ठे᳘ ऽधिना᳘क इ᳘ति देव᳘त्रो ऽएत᳘दाह यदा᳘ह व्व᳘र्षिष्ठे ऽधिना᳘क ऽइ᳘ति त᳘मभि᳘मृशति शृतं᳘ व्वेदानी᳘ति त᳘स्माद्वा᳘ ऽअभि᳘मृशति॥  
## १५
सो ऽभि᳘मृशति॥  
मा᳘ भेर्मा सं᳘व्विक्था इ᳘ति मा त्वं᳘ भैषीर्मा सं᳘व्विक्था य᳘त्त्वा᳘हम᳘मानुषᳫँ᳭ स᳘न्तं मानु᳘षो ऽभिमृशामी᳘त्ये᳘वैत᳘दाह॥  
## १६
यदा᳘ शृतो᳘ ऽथाभि᳘वासयति॥  
ने᳘देनमुप᳘रिष्टान्नाष्ट्रा र᳘क्षाᳫंस्यवप᳘श्यानि᳘ति ने᳘द्वेव᳘ नग्न᳘ ऽइव मुषित᳘ ऽइव श᳘याता ऽइ᳘त्यु चैव त᳘स्माद्वा᳘ ऽअभि᳘वासयति᳘॥  
## १७
सो ऽभि᳘वासयति॥  
(त्य) अ᳘तमेरुर्यज्ञो᳘ ऽतमेरुर्य᳘जमानस्य प्रजा᳘ भूयादि᳘तिने᳘देतद᳘नु यज्ञो᳘ वा य᳘जमानो वा ता᳘म्याद्य᳘दिद᳘मभिवास᳘यामी᳘ति त᳘स्मादेव᳘मभि᳘वासयति॥  
## १८
(त्य᳘) अ᳘थ पात्रीनिर्णे᳘जनम्॥  
(म) अङ्गुलिप्रणे᳘जनमाप्त्ये᳘भ्यो नि᳘नयति तद्य᳘दाप्त्ये᳘भ्यो निन᳘यति॥

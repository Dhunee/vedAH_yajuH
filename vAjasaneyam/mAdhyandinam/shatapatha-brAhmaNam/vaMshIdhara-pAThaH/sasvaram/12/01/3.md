+++
title = "३"

+++
## ०१
यद्वै दी᳘क्षन्ते ॥  
अग्नावि᳘ष्णूऽएव᳘ देव᳘ते य᳘जन्तेऽग्नावि᳘ष्णू देव᳘ते भवन्त्यग्नावि᳘ष्ण्वोः सा᳘युज्यँ सलोक᳘तां जयन्ति ॥  
## ०२
अ᳘थ य᳘त्प्रायणी᳘येन य᳘जन्ते ॥  
अ᳘दितिमेव᳘ देव᳘तां य᳘जन्ते᳘ऽदितिर्देव᳘ता भवन्त्य᳘दितेः सा᳘युज्यँ सलोक᳘तां जयन्ति ॥
## ०३
अ᳘थ य᳘त्क्रये᳘ण च᳘रन्ति ॥  
सो᳘ममेव᳘ देव᳘तां य᳘जन्ते सो᳘मो देव᳘ता भवन्ति सो᳘मस्य सा᳘युज्यँ सलोक᳘तां जयन्ति ॥
## ०४
अ᳘थ य᳘दातिथ्ये᳘न य᳘जन्ते ॥  
वि᳘ष्णुमेव᳘ देव᳘तां य᳘जन्ते वि᳘ष्णुर्देव᳘ता भवन्ति वि᳘ष्णोः सा᳘युज्यँ सलोक᳘तां जयन्ति ॥
## ०५
अ᳘थ य᳘त्प्रव᳘र्ग्येण य᳘जन्ते ॥  
आदित्य᳘मेव᳘ देव᳘तां य᳘जन्तऽआदित्यो᳘ देव᳘ता भवन्त्यादित्य᳘स्य सा᳘युज्यँ सलोक᳘तां जयन्ति ॥ 
## ०६
अ᳘थ य᳘दुपस᳘द उपय᳘न्ति ॥  
एता᳘ एव᳘ देव᳘ता य᳘जन्ते या᳘ एता᳘ उपस᳘त्स्वेता᳘ देव᳘ता भवन्त्येता᳘सां देव᳘तानाँ सा᳘युज्यँ सलोक᳘तां जयन्ति ॥
## ०७
अ᳘थ य᳘दग्नीषोमी᳘येण पशु᳘ना य᳘जन्ते ॥  
अग्नीषो᳘मावेव᳘ देव᳘ते य᳘जन्तेऽग्नीषो᳘मौ देव᳘ते भवन्त्यग्नीषो᳘मयोः सा᳘युज्यँ सलोक᳘तां जयन्ति ॥
## ०८
अ᳘थ य᳘त्प्रायणी᳘यमतिरात्र᳘मुपय᳘न्ति ॥  
अहोरात्रे᳘ऽएव᳘ देव᳘ते य᳘जन्तेऽहोरात्रे᳘ देव᳘ते भवन्त्यहोरात्रयोः सा᳘युज्यँ सलोक᳘तां जयन्ति ॥
## ०९
अ᳘थ य᳘च्चतुर्विँशम᳘हरुपय᳘न्ति संवत्सर᳘मेव᳘ देव᳘तां य᳘जन्ते संवत्सरो᳘ देव᳘ता भवन्ति संवत्सर᳘स्य सा᳘युज्यँ सलोक᳘तां जयन्ति ॥
## १०
अ᳘थ य᳘दभिप्लवँ षडह᳘मुपय᳘न्ति ॥  
अर्धमासां᳘श्च मा᳘सांश्च देव᳘ता य᳘जन्तेऽर्धमासा᳘श्च मा᳘साश्च देव᳘ता भवन्त्यर्धमासा᳘नां च मा᳘सानां च सा᳘युज्यँ सलोक᳘तां जयन्ति ॥
  
## ११
अ᳘थ यत्पृ᳘ष्ठ्यँ षडह᳘मुपय᳘न्ति ॥  
ऋतू᳘नेव᳘ देव᳘ता य᳘जन्तऽऋत᳘वो देव᳘ता भवन्त्यृतूनाँ सा᳘युज्यँ सलोक᳘तां जयन्ति ॥
## १२
अ᳘थ य᳘दभिजि᳘तमुपय᳘न्ति ॥  
अग्नि᳘मेव᳘ देव᳘तां य᳘जन्तेऽग्निर्देव᳘ता भवन्त्यग्नेः सा᳘युज्यँ सलोक᳘तां जयन्ति ॥
## १३
अ᳘थ यत्स्व᳘रसाम्न उपय᳘न्ति ॥  
अप᳘ एव᳘ देव᳘तां य᳘जन्तऽआपो देव᳘ता भवन्त्यपाँ सा᳘युज्यँ सलोक᳘तां जयन्ति ॥
## १४
अ᳘थ य᳘द्विषुव᳘न्तम्पय᳘न्ति ॥  
आदित्य᳘मेव᳘ देव᳘तां य᳘जन्तऽआदित्यो᳘ देव᳘ता भवन्त्यादित्य᳘स्य सा᳘युज्यँ सलोक᳘तां जयन्त्युक्ताः स्व᳘रसामानः ॥  
## १५
अ᳘थ य᳘द्विश्वजि᳘तमुपय᳘न्ति ॥  
इ᳘न्द्रमेव᳘ देव᳘तां य᳘जन्तऽइ᳘न्द्रो देव᳘ता भवन्ती᳘न्द्रस्य सा᳘युज्यँ सलोक᳘तां जयन्त्युक्तौ᳘ पृष्ठ्याभिप्लवौ᳘ ॥ 
## १६
अ᳘थ य᳘द्गोऽआयु᳘षी उपय᳘न्ति ॥  
मित्राव᳘रुणावेव᳘ देव᳘ते य᳘जन्ते मित्राव᳘रुणौ देव᳘ते भवन्ति मित्राव᳘रुणयोः सा᳘युज्यँ सलोक᳘तां जयन्ति ॥  
## १७
अ᳘थ य᳘द्दशरात्र᳘मुपय᳘न्ति ॥  
वि᳘श्वानेव᳘ देवा᳘न्देव᳘तां य᳘जन्ते वि᳘श्वे देवा᳘ देव᳘ता भवन्ति वि᳘श्वेषां देवा᳘नाँ सा᳘युज्यँ सलोक᳘तां जयन्ति ॥
## १८
अ᳘थ य᳘द्दा᳘शरात्रिकं पृ᳘ष्ठ्यँ षडह᳘मुपय᳘न्ति ॥  
दि᳘श एव᳘ देव᳘ता य᳘जन्ते दि᳘शो देव᳘ता भवन्ति दिशाँ सा᳘युज्यँ सलोक᳘तां जयन्ति ॥
## १९
अ᳘थ य᳘च्छन्दोमा᳘नुपय᳘न्ति ॥  
इमा᳘नेव᳘ लोका᳘न्देव᳘ता य᳘जन्तऽइमे᳘ लोका᳘ देव᳘ता भवन्त्येषां᳘ लोका᳘नाँ सा᳘युज्यँ सलोक᳘तां जयन्ति ॥  
## २०
अ᳘थ य᳘द्दशममहरुपय᳘न्ति ॥  
संवत्सर᳘मेव᳘ देव᳘तां य᳘जन्ते संवत्सरो᳘ देव᳘ता भवन्ति संवत्सर᳘स्य सा᳘युज्यँ सलोक᳘तां जयन्ति ॥
## २१
अ᳘थ य᳘न्महाव्रत᳘मुपय᳘न्ति ॥  
प्रजा᳘पतिमेव᳘ देव᳘तां य᳘जन्ते प्रजा᳘पतिर्देव᳘ता भवन्ति प्रजा᳘पतेः सा᳘युज्यँ सलोक᳘तां जयन्ति ॥
## २२
अ᳘थ य᳘दुदयनी᳘यमतिरात्र᳘मुपय᳘न्ति ॥  
संवत्सर᳘मेव त᳘दाप्त्वा᳘ स्वर्गे᳘ लोके प्र᳘तितिष्ठन्ति तान्य᳘दि पृछे᳘युः का᳘मद्य᳘ देव᳘तां य᳘जध्वे का᳘ देव᳘ता स्थ क᳘स्यां देव᳘तायां वसथेत्य᳘त ए᳘वैकतमां᳘ ब्रूयुर्य᳘स्यै तु᳘ ने᳘दिष्ठँ स्यु᳘रेते᳘ ह वै᳘ सति स᳘द एते हि᳘ सती᳘षु देव᳘तासु सी᳘दन्तो य᳘न्ति सत्त्रस᳘दो हैवे᳘तरे स यो᳘ हैवं᳘ विदु᳘षां दीक्षिता᳘नां पा᳘पकँ सत्त्रे᳘ कीर्त᳘येदेते᳘भ्यस्त्वा देव᳘ताभ्य आ᳘वृश्चाम इ᳘त्येनं ब्रूयुः स पा᳘पीयान्भवति श्रे᳘याँस आत्म᳘ना ॥  
## २३
स᳘ एष᳘ संवत्सरस्त्रि᳘महाव्रतः ॥  
चतुर्विँशे᳘ महाव्रतं᳘ विषुव᳘ति महाव्रतं᳘ महाव्रत᳘ऽएव᳘ महाव्रतं तँ᳘ ह स्मैतं पू᳘र्वऽउ᳘पयन्ति त्रि᳘महाव्रतं ते᳘ तेजस्वि᳘न आसुः सत्यवादि᳘नः सँ᳘शितव्रता अ᳘थ य᳘ऽउ हैनम᳘प्येत᳘र्हि त᳘थोपेयुर्य᳘थामपात्र᳘मुदकऽआ᳘सिक्ते विम्रित्ये᳘देवँ᳘ हैव ते वि᳘म्रित्येयुरुपर्यु᳘पयन्ति त᳘देषाँ सत्ये᳘न श्र᳘मेण त᳘पसा श्रद्ध᳘या यज्ञेना᳘हुतिभिर᳘वरुद्धं भवति ॥ ब्राह्मणम् ॥३॥

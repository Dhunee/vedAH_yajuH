+++
title = "३"

+++
## ०१
त्व᳘ष्टा᳘ हत᳘पुत्रः ॥  
अभिचरणी᳘यम् अ᳘पेन्द्रᳫं सो᳘मम् आ᳘हरत् त᳘स्ये᳘न्द्रो यज्ञवेशसं᳘ कृत्वा᳘ प्रा᳘स᳘हा᳘ सो᳘मम् अपिबत् स᳘ वि᳘ष्व᳘ङ् व्यार्छत् त᳘स्य मु᳘खा᳘त् प्रा᳘णे᳘भ्यः श्रीयशसा᳘न्य् ऊर्ध्वा᳘न्य् उ᳘दक्रा᳘मंस् ता᳘नि पशू᳘न् प्रा᳘विशंस् त᳘स्मा᳘त् पश᳘वो य᳘शो य᳘शो ह भवति य᳘ एवं᳘ विद्वा᳘न्त् सौत्रा᳘म᳘ण्याभिषिच्य᳘ते ॥  
## ०२
त᳘तो ऽस्मा᳘ एत᳘म् अश्वि᳘नौ च स᳘रस्वती च ॥  
यज्ञᳫं᳘ स᳘मभरन्त् सौत्रा᳘मणीं᳘ भै᳘षज्या᳘य त᳘यैनम् अ᳘भ्यषिञ्चंस् त᳘तो वै᳘ स᳘ देवा᳘नाᳫं᳘ श्रे᳘ष्ठो ऽभवच् छ्रे᳘ष्ठः स्वा᳘नां᳘ भवति य᳘ एनया᳘भिषिच्य᳘ते ॥  
## ०३
कृष्णा᳘जि᳘ने ऽभि᳘षिञ्चति ॥  
यज्ञो᳘ वै᳘ कृष्णा᳘जिनं᳘ यज्ञ᳘ ए᳘वैनम् एत᳘द् अभि᳘षिञ्चति लोमतश् छ᳘न्दाᳫं᳘सि वै᳘ लो᳘मा᳘नि छ᳘न्दःस्व् ए᳘वैनम् एत᳘द् अभि᳘षिञ्चति ॥  
## ०४
आ᳘सन्द्या᳘म् अभि᳘षिञ्चति ॥  
आ᳘सन्दीस᳘द् वै᳘ सा᳘म्रा᳘ज्यᳫं सा᳘म्रा᳘ज्येनै᳘वैनᳫं सा᳘म्रा᳘ज्यं गमयति ॥  
## ०५
औ᳘दुम्बरी भवति ॥  
ऊ᳘र्ग् वा᳘ उदुम्ब᳘र ऊ᳘र्ज्य् एवा᳘ध्यभिषिच्यते जा᳘नुसमिता᳘ भवति जा᳘नुसंमितो वा᳘ अयं᳘ लो᳘को ऽस्मा᳘ उ वै᳘ लोका᳘य क्षत्रि᳘यो ऽभि᳘षिच्यते क्षत्र᳘म् उ वा᳘ एष᳘ भवति यः᳘ सौत्रा᳘म᳘ण्याभिषिच्य᳘ते त᳘स्मा᳘ज् जा᳘नुसंमिता᳘परिमिता᳘ तिर᳘श्ची ॥  
## ०६
रा᳘ष्ट्रं᳘ वा᳘ आ᳘सन्दी᳟॥  
अ᳘परिमितसमृद्धम् उ वै᳘ रा᳘ष्ट्रं᳘ मु᳘ञ्जविवयना᳘ भवति यज्ञि᳘या᳘ हि᳘ मु᳘ञ्जा᳘ द्वा᳘ उ᳘त्तरस्यां᳘ वे᳘द्यां᳘ पा᳘दौ भ᳘वतो द्वौ᳘ द᳘क्षिणस्या᳘म् अयं᳘ वै᳘ लोक᳘ उ᳘त्तरा᳘ वे᳘दिर् द᳘क्षिणा᳘ पितृलोक᳘स् त᳘द् एनम् उभ᳘योर् लोक᳘योर् अ᳘ध्य् अभि᳘षिञ्चति ॥  
## ०७
एत᳘द् ध स्म वै᳘ त᳘द् विद्वा᳘न् आ᳘ह ॥  
गौ᳘रीवितिः शा᳘क्त्यः᳘ क्षत्र᳘म् इवा᳘ह कि᳘ल वय᳘म् अमु᳘ष्मिं लोके᳘ भविता᳘ स्म इ᳘ति श᳘श्वद् धा᳘स्मा᳘ ऋषभो᳘ या᳘ज्ञतुरः᳘ प्रो᳘वा᳘च श्विक्ना᳘नाᳫं᳘ रा᳘जा᳟॥  
## ०८
स᳘ आ᳘सन्दी᳘म् आ᳘स्तृणा᳘ति ॥  
क्षत्र᳘स्य यो᳘निर् असि क्षत्र᳘स्य ना᳘भिर् असी᳘ति क्षत्र᳘स्य वा᳘ एषा᳘ यो᳘निः क्षत्र᳘स्य ना᳘भिः ॥  
## ०९
अ᳘थैनां᳘ कृष्णा᳘जिने᳘ना᳘स्तृणा᳘ति ॥  
मा᳘ त्वा᳘ हिᳫं᳘सीन् मा᳘ मा᳘ हिᳫंसीर् इ᳘ति यज्ञो᳘ वै᳘ कृष्णा᳘जिनं᳘ यज्ञ᳘स्य चै᳘वात्म᳘नश् चा᳘हिᳫंसा᳘यै ॥  
## १०
अ᳘था᳘धिरोहति ॥  
वा᳘रु᳘ण्यर्चा᳘ व᳘रुणो वै᳘ देवा᳘नाᳫं᳘ रा᳘जा᳘ स्व᳘यै᳘वैनम् एत᳘द् देव᳘तया᳘भि᳘षिञ्चति नि᳘षसा᳘द धृत᳘व्रतो व᳘रुणः प᳘स्त्यास्व् आ᳟॥  
सा᳘म्रा᳘ज्या᳘य सुक्र᳘तुर् इ᳘ति ॥  
## ११
अ᳘थ सुवर्णरजतौ᳘ रुक्मौ᳘ व्यु᳘पा᳘स्यति ॥  
मृत्योः᳘ पा᳘हि विद्यो᳘त् पा᳘ही᳘ति वृ᳘ष्टिर् वै᳘ विरा᳘ट् त᳘स्या᳘ एते᳘ घोरे᳘ त᳘न्वौ विद्यु᳘च् च ह्रा᳘दु᳘निश् च त᳘तः सुव᳘र्ण एव᳘ रुक्मो᳘ विद्यु᳘तो रूपᳫं᳘ रजतो᳘ ह्रा᳘दु᳘नेस् ता᳘भ्या᳘म् ए᳘वास्मै देव᳘ता᳘भ्याᳫं᳘ श᳘र्म यछति त᳘स्मा᳘त् सौत्रा᳘म᳘ण्येजा᳘न᳘स्यैता᳘भ्यां᳘ देव᳘ता᳘भ्यां᳘ न᳘ शङ्का᳘ भवत्य् अ᳘थो य᳘ एव᳘म् एत᳘द् वे᳘द ॥  
## १२
पशूनां᳘ व᳘सया᳘भि᳘षिञ्चति ॥  
श्री᳘र् वै᳘ पशूनां᳘ व᳘सा᳘ श्रि᳘यै᳘वैनम् एत᳘त् पशूनाᳫं᳘ र᳘सेना᳘भि᳘षिञ्चत्य् अ᳘थो परमं᳘ वा᳘ एत᳘द् अन्ना᳘द्यं य᳘द् व᳘सा᳘ परमे᳘णै᳘वैनम् एत᳘द् अन्ना᳘द्येना᳘भि᳘षिञ्चति ॥  
## १३
शफग्रहा᳘ भवन्ति ॥  
शफै᳘र् वै᳘ पश᳘वः प्र᳘तितिष्ठन्ति प्रतिष्ठा᳘म् ए᳘वैनं गमयति त्र᳘यस्त्रिᳫंशद् ग्र᳘हा᳘ भवन्ति त्र᳘यस्त्रिᳫंशद् वै᳘ स᳘र्वा᳘ देव᳘ताः᳘ स᳘र्वा᳘भिर् ए᳘वैनम् एत᳘द् देव᳘ता᳘भिर् अभि᳘षिञ्चति ज᳘गतीभिर् जुहोति जा᳘गता᳘ वै᳘ पश᳘वो ज᳘गत्यै᳘वास्मै पशू᳘न् अ᳘वरुन्द्धे षोडश᳘भिर् ऋग्भि᳘र् जुहोति षोडशकला᳘ वै᳘ पश᳘वो ऽनुकल᳘म् ए᳘वास्मिन् छ्रि᳘यं दधति ॥  
## १४
सी᳘सेन त᳘न्त्रं म᳘नसा᳘ मनीषि᳘ण इ᳘ति ॥  
द्वौ᳘द्वौ समा᳘सᳫं हुत्वा᳘ स᳘ते सᳫंस्रवा᳘न्त् सम᳘वनयत्य् अहोरा᳘त्रा᳘ण्य् ए᳘वैत᳘द् अर्धमा᳘सा᳘न् मा᳘सा᳘न् ऋतू᳘न्त् संवत्सरे᳘ प्र᳘तिष्ठा᳘पयति ता᳘नीमा᳘न्य् अहोरा᳘त्रा᳘ण्य् अर्धमा᳘सा᳘ मा᳘सा᳘ ऋत᳘वः संवत्सरे᳘ प्र᳘तिष्ठिताः᳟॥  
## १५
वैतसः᳘ स᳘तो भवति ॥  
अप्सु᳘योनिर् वै᳘ वेतस᳘ आ᳘पो वै᳘ स᳘र्वा᳘ देव᳘ताः᳘ स᳘र्वा᳘भिर् ए᳘वैनम् एत᳘द् देव᳘ता᳘भिर् अभि᳘षिञ्चति ॥  
## १६
सर्वसुर᳘भ्य् उन्म᳘र्दनं भवति ॥  
परमो᳘ वा᳘ एष᳘ गन्धो᳘ य᳘त् सर्वसुर᳘भ्य् उन्म᳘र्दनं गन्धे᳘नै᳘वैनम् एत᳘द् अभि᳘षिञ्चति ॥  
## १७
पुर᳘स्ता᳘द् प्रत्य᳘ङ्ङ् अभि᳘षिञ्चति ॥  
पुर᳘स्ता᳘द् धि᳘ प्रत्य᳘ग् अ᳘न्नम् अद्य᳘ते शीर्षतः᳘ शीर्षतो᳘ ह्य् अ᳘न्नम् अद्य᳘त आ᳘ मु᳘खा᳘द् अन्व᳘वस्रा᳘वयति मु᳘खेन ह्य् अ᳘न्नम् अद्य᳘ते सर्व᳘तः परिक्रा᳘मᳫं स᳘र्वा᳘भ्य ए᳘वास्मिन्न् एत᳘द् दि᳘ग्भ्यो ऽन्ना᳘द्यं दधा᳘ति त᳘स्मा᳘त् सौत्रम᳘ण्येजा᳘न᳘स्य स᳘र्वा᳘सु दि᳘क्ष्व् अन्ना᳘द्यम् अ᳘वरुद्धं भवत्य् अ᳘थो य᳘ एव᳘म् एत᳘द् वे᳘द ॥  
## १८
आ᳘श्विने᳘न प्रथमे᳘न य᳘जुषा᳘भि᳘षिञ्चति ॥  
अ᳘थ सा᳘रस्वतेना᳘थैन्द्रे᳘णैता᳘भिर् ए᳘वैनम् एत᳘द् देव᳘ता᳘भिर् अभि᳘षिञ्चति तᳫं᳘ है᳘क एता᳘भिश् च देव᳘ता᳘भिर् अभिषिञ्च᳘न्ति भू᳘र् भु᳘वः स्वर् इ᳘त्य् एता᳘भिर् उ च व्या᳘हृतिभिर् एता᳘ वै᳘ व्या᳘हृतय इदᳫं᳘ स᳘र्वं त᳘द् एनम् अने᳘न स᳘र्वेणा᳘भि᳘षिञ्चा᳘म इ᳘ति न᳘ त᳘था᳘ कुर्या᳘द् एता᳘भिर् ए᳘वैनं देव᳘ता᳘भिर् अभि᳘षिञ्चेद् एता᳘ उ᳘ ह्य् एव᳘ देव᳘ता᳘ इदᳫं᳘ स᳘र्वम् ॥  
## १९
पुर᳘स्ता᳘त् स्विष्टकृ᳘तो ऽभि᳘षिञ्चति ॥  
क्षत्रं᳘ वै᳘ स्विष्टकृ᳘त् क्षत्रे᳘णै᳘वैनम् एत᳘द् अभि᳘षिञ्चत्य् अन्तरा᳘ व᳘नस्प᳘तिं च स्विष्टकृ᳘तं चा᳘भि᳘षिञ्चति सो᳘मो वै᳘ व᳘नस्प᳘तिर् अग्निः᳘ स्विष्टकृ᳘द् अग्नीषो᳘मा᳘भ्या᳘म् ए᳘वैनम् एत᳘त् परिगृ᳘ह्या᳘भि᳘षिञ्चति त᳘स्मा᳘द् ये᳘ चैत᳘द् विदु᳘र् ये᳘ च न᳘ त᳘ आ᳘हुः क्षत्रि᳘यो वा᳘व᳘ क्षत्रि᳘यस्या᳘भिषेक्ते᳘ति ॥  
## २०
अ᳘थैनं जा᳘नुमा᳘त्रे᳘ धा᳘रयन्ति ॥  
अ᳘थ ना᳘भिमा᳘त्रे᳘ ऽथ मुखमा᳘त्र᳘ ए᳘ष्व् ए᳘वास्मा᳘ एत᳘ल् लोके᳘ष्व् आ᳘य᳘तना᳘नि कल्पयत्य् अभिषेको᳘ वा᳘ एष᳘ य᳘द् वा᳘जपे᳘यम् अभिषेकः᳘ सौत्रा᳘मणी᳘ त᳘द् य᳘थै᳘वादो᳘ वा᳘जपे᳘ये यू᳘पᳫं रो᳘हति त᳘द् ए᳘वैत᳘द् रूपं᳘ क्रियते ॥  
## २१
त᳘द् आ᳘हुः᳟᳟ ॥  
प्रेव वा᳘ ए᳘षो ऽस्मा᳘ल् लोका᳘च् च्यवते यः᳘ सौत्रा᳘म᳘ण्याभिषिच्य᳘त इ᳘ति कृष्णा᳘जिने᳘ प्रत्य᳘वरोहति यज्ञो᳘ वै᳘ कृष्णा᳘जिनं᳘ यज्ञ᳘ ए᳘वान्ततः᳘ प्र᳘तितिष्ठति ॥  
## २२
प्र᳘ति क्षत्रे᳘ प्र᳘ति तिष्ठा᳘मि रा᳘ष्ट्र᳘ इ᳘ति ॥  
क्षत्र᳘ एव᳘ रा᳘ष्ट्रे᳘ प्र᳘तितिष्ठति क्षत्रा᳘द् रा᳘ष्ट्रा᳘द् अ᳘प्रभ्रᳫंशा᳘य प्र᳘त्य् अ᳘श्वेषु प्र᳘ति तिष्ठा᳘मि गो᳘ष्व् इ᳘ति गोऽश्व᳘ एव᳘ प्र᳘तितिष्ठैत् गोऽश्वा᳘द् अ᳘प्रभ्रᳫंशा᳘य प्र᳘त्य् अ᳘ङ्गेषु प्र᳘ति तिष्ठा᳘म्य् आ᳘त्म᳘न्न् इ᳘त्य् अ᳘ङ्गेष्व् ए᳘वात्म᳘न् प्र᳘तितिष्ठत्य् अ᳘ङ्गेभ्य आ᳘त्म᳘नो᳘ ऽप्रभ्रᳫंशा᳘य प्र᳘ति प्रा᳘णे᳘षु प्र᳘तितिष्ठा᳘मि पुष्ट᳘ इ᳘ति प्रा᳘णे᳘ष्व् एव᳘ पुष्टे᳘ प्र᳘तितिष्ठति प्रा᳘णे᳘भ्यः पुष्टा᳘द् अ᳘प्रभ्रᳫंशा᳘य प्र᳘ति द्या᳘वा᳘पृथिव्योः᳘ प्र᳘तितिष्ठा᳘मि यज्ञ᳘ इ᳘ति त᳘द् अन᳘योर् द्या᳘वा᳘पृथिव्योः᳘ प्र᳘तितिष्ठति य᳘योर् इदᳫं᳘ स᳘र्वम् अ᳘धि ॥  
## २३
अ᳘थ सा᳘म गा᳘यति ॥  
क्षत्रं᳘ वै᳘ सा᳘म क्षत्रे᳘णै᳘वैनम् एत᳘द् अभि᳘षिञ्चत्य् अ᳘थो सा᳘म्रा᳘ज्यं वै᳘ सा᳘म सा᳘म्रा᳘ज्येनै᳘वैनᳫं सा᳘म्रा᳘ज्यं गमयति स᳘र्वेषां᳘ वा᳘ एष᳘ वे᳘दा᳘नाᳫं᳘ र᳘सो य᳘त् सा᳘म स᳘र्वेषा᳘म् ए᳘वैनम् एत᳘द् वे᳘दा᳘नाᳫं᳘ र᳘सेना᳘भि᳘षिञ्चति ॥  
## २४
बृहत्यां᳘ गा᳘यति ॥  
बृहत्यां᳘ वा᳘ असा᳘व् आ᳘दित्यः᳘ श्रियां᳘ प्रतिष्ठा᳘यां᳘ प्र᳘तिष्ठितस् तपति बृहत्या᳘म् ए᳘वैनम् एत᳘च् छ्रियां᳘ प्रतिष्ठा᳘यां᳘ प्र᳘तिष्ठा᳘पयति ॥  
## २५
ऐन्द्र्यां᳘ बृहत्यां᳘ गा᳘यति ॥  
ऐन्द्रो᳘ वा᳘ एष᳘ यज्ञो᳘ य᳘त् सौत्रा᳘मणी᳘न्द्रा᳘यतन एष᳘ एत᳘र्हि यो᳘ य᳘जते स्व᳘ ए᳘वैनम् एत᳘द् आ᳘य᳘तने ऽभि᳘षिञ्चति ॥  
## २६
अ᳘थ य᳘स्मा᳘त् सᳫंशा᳘ना᳘नि ना᳘म ॥  
एतै᳘र् वै᳘ सा᳘मभिर् देवा᳘ इ᳘न्द्रम् इन्द्रिया᳘य वी᳘र्याय स᳘मश्यंस् त᳘थो ए᳘वैत᳘म् ऋत्वि᳘जो य᳘जमा᳘नम् एतै᳘र् एव᳘ सा᳘मभिर् इन्द्रिया᳘य वी᳘र्याय सᳫं᳘श्यन्ति सᳫंश्र᳘वसे विश्र᳘वसे स्तय᳘श्रवसे श्र᳘वस् इ᳘ति सा᳘मा᳘नि भवन्त्य् ए᳘ष्व् ए᳘वैनम् एत᳘ल् लोके᳘षु श्रा᳘वयन्ति च᳘तुर्निधनं भवति च᳘तस्रो वै᳘ दि᳘शः सर्वा᳘स्व् ए᳘वैनम् एत᳘द् दिक्षु᳘ प्र᳘तिष्ठा᳘पयन्ति स᳘र्वे निध᳘नम् उपा᳘वयन्ति संविदा᳘ना᳘ ए᳘वास्मिञ् छ्रि᳘यं दधति ॥  
## २७
त᳘द् आ᳘हुः ॥  
य᳘द् एत᳘त् सा᳘म गीय᳘ते᳘ ऽथ᳘ क्वैत᳘स्य सा᳘मन् उक्थं᳘ का᳘ प्रतिष्ठा᳘ व्यृद्धᳫं हि᳘ त᳘द् य᳘त् स्तुत᳘म् अ᳘ननुशस्तम् इ᳘ति ॥  
## २८
त्रया᳘ देवा᳘ ए᳘का᳘दशे᳘ति ॥  
एत᳘द् वा᳘ एत᳘स्य सा᳘म्न उक्थ᳘म् एष᳘ प्रतिष्ठा᳟॥  
## २९
अ᳘थो त्रया᳘ देवा᳘ ए᳘का᳘दशेति त्रयस्त्रिᳫंशं᳘ ग्र᳘हं जुहोति त्रया᳘ हि᳘ देवा᳘ ए᳘का᳘दश त्रयस्त्रिᳫंशाः᳘ सुरा᳘धस इ᳘त्य् ए᳘वैत᳘द् आ᳘ह देव᳘स्य सवितुः᳘ सव᳘ इ᳘ति देवे᳘न सवित्रा᳘ प्र᳘सूता᳘ इ᳘त्य् ए᳘वैत᳘द् आ᳘ह देवा᳘ देवै᳘र् अवन्तु मे᳘ति देवा᳘ ह्य् एतं᳘ देवै᳘र् अभिषिञ्च᳘न्ति ॥  
## ३०
प्रथमा᳘ द्विती᳘यैर् इ᳘ति प्रथमा᳘ ह्य् एतं᳘ द्विती᳘यैर् अभिषिञ्च᳘न्ति द्विती᳘या᳘स् तृती᳘यैर् इ᳘ति द्विती᳘या᳘ ह्य् एतं᳘ तृती᳘यैर् अभिषिञ्च᳘न्ति तृती᳘याः᳘ सत्ये᳘ने᳘ति तृती᳘या᳘ ह्य् एतᳫं᳘ सत्ये᳘ना᳘भिषिञ्च᳘न्ति सत्यं᳘ यज्ञे᳘ने᳘ति स᳘त्यᳫं᳘ ह्य् एतं᳘ यज्ञे᳘ना᳘भिषिञ्च᳘ति यज्ञो᳘ य᳘जुर्भिर् इ᳘ति यज्ञो᳘ ह्य् एतं᳘ य᳘जुर्भिर् अभिषिञ्च᳘ति य᳘जूᳫंषि सा᳘म᳘भिर् इ᳘ति य᳘जूᳫंषि᳘ ह्य् एतᳫं सा᳘मभिर् अभिषिञ्च᳘न्ति सा᳘मा᳘न्य् ऋग्भि᳘र् इ᳘ति सा᳘मा᳘नि᳘ ह्य् एत᳘म् ऋग्भि᳘र् अभिषिञ्च᳘न्त्य् ऋ᳘चः पुरोऽनुवा᳘क्याभिर् इ᳘त्य् ऋ᳘चो᳘ ह्य् एतं᳘ पुरोऽनुवा᳘क्याभिर् अभिषिञ्च᳘न्ति पुरोऽनुवा᳘क्या या᳘ज्याभिर् इ᳘ति पुरोऽनुवा᳘क्या᳘ ह्य् एतं᳘ या᳘ज्याभिर् अभिषिञ्च᳘न्ति या᳘ज्या वषट्का᳘रै᳘र् इ᳘ति या᳘ज्या᳘ ह्य् एतं᳘ वषट्का᳘रै᳘र् अभिषिञ्च᳘न्ति वषट्का᳘रा᳘ आ᳘हुतिभिर् इ᳘ति वषट्का᳘रा᳘ ह्य् एत᳘म् आ᳘हुतिभिर् अभिषिञ्च᳘न्त्य् आ᳘हुतयो मे का᳘मा᳘न्त् स᳘मर्धयन्तु भूः᳘ स्वा᳘हे᳘ति त᳘द् एनम् एता᳘भिर् देव᳘ता᳘भिः परोऽवर᳘म् अभिषि᳘च्या᳘था᳘स्मा᳘ आ᳘हुतिभिः स᳘र्वा᳘न् का᳘मा᳘न्त् स᳘मर्धयत्य् अ᳘थर्त्वि᳘क्षूपहव᳘म् इष्ट्वा᳘ भक्षयत्य् ऋत᳘वो वा᳘ ऋत्वि᳘ज ऋतु᳘ष्व् ए᳘वैत᳘द् उपहव᳘म् इछते ॥  
## ३१
स᳘ भक्षयति ॥  
लो᳘मा᳘नि प्र᳘यतिर् मम᳘ त्व᳘ङ् म आ᳘नतिर् आ᳘गतिः ॥  
माᳫं᳘सं᳘ म उ᳘पनतिर् वस्व् अ᳘स्थि मज्जा᳘ म आ᳘नतिर् इ᳘ति᳘ प्रेव वा᳘ एष᳘ लोकाᳫं᳘श् च देव᳘ता᳘श् च विशति य᳘ सौत्रा᳘म᳘ण्याभिषिच्य᳘ते त᳘द् एत᳘द् अवा᳘न्तरा᳘म् आ᳘त्मा᳘नम् उ᳘पह्वयते त᳘था᳘ कृत्स्न᳘ एव᳘ स᳘र्वतनूः सा᳘ङ्गः स᳘म्भवति ॥  
+++
title = "४"

+++
## ०१
अ᳘थ प्रातर्भ᳘स्मान्युद्धृ᳘त्य ॥  
गोम᳘येनालि᳘प्यार᳘ण्योरेॗवाग्नी᳘ समारो᳘ह्य प्रत्य᳘वस्यति मथित्वा गा᳘र्हपत्यमुद्धृ᳘त्याहवनी᳘यमाहृ᳘त्यान्वाहार्यप᳘चनमग्न᳘ये पथिकृ᳘तेऽष्टा᳘कपालं पुरोडा᳘शं नि᳘र्वपेत्त᳘स्यावृत्ता᳘ एव᳘ सप्त᳘दश सामिधेनीर᳘नुब्रूयाद्वा᳘र्त्रघ्नावा᳘ज्यभागौ विरा᳘जौ संयाॗज्येऽअ᳘थैते᳘ याज्यानुवाॗक्ये वे᳘त्था हि᳘ वेधोऽअ᳘ध्वनः पथ᳘श्च देवा᳘ञ्जसा अ᳘ग्ने यज्ञे᳘षु सुक्रतवित्य᳘थ याज्या᳘ देवा᳘नाम᳘पि प᳘न्थामगन्म य᳘च्छक्न᳘वाम त᳘दनुप्र᳘वोढुम् अग्नि᳘र्विद्वान्त्स᳘ यज्ञात्से᳘द हो᳘ता सो᳘ऽअध्वरान्त्स᳘ ऋतू᳘न्कल्पयाती᳘त्यग्निर्वै᳘ पथिकृ᳘त्पथा᳘मपिनेता स᳘ एॗवैनं यज्ञपथमपिनयत्येत᳘देव᳘ त᳘त्र क᳘र्म ॥  
## ०२
त᳘दाहुः ॥ 
य᳘स्याग्न᳘यः सँसृज्ये᳘रन्किं त᳘त्र क᳘र्म का प्रा᳘यश्चित्तिरि᳘ति स य᳘दि पर᳘स्ताद्द᳘हन्नभीयात्त᳘द्विद्यात्पर᳘स्तान्मा शुक्रमा᳘गन्नु᳘प मां᳘ देवाः प्रा᳘भूवञ्छ्रे᳘यान्भविष्यामी᳘ति य᳘द्युऽअस्य हृ᳘दॗयं व्येव᳘ लिखे᳘दग्न᳘ये वि᳘विचयेऽष्टा᳘कपालं पुरोडा᳘शं नि᳘र्वपेत्त᳘स्यावृ᳘त्ता᳘ एव᳘ सप्त᳘दश सामिधेनीर᳘नुब्रूयाद्वा᳘र्त्रघ्नावा᳘ज्यभागौ विरा᳘जौ संयाॗज्येऽअ᳘थैते᳘ याज्यानुवाॗक्ये वि᳘ ते वि᳘ष्वग्वा᳘तजूतासोऽअग्ने भा᳘मासः शुचे शु᳘चयश्चरन्ति तुविम्रक्षा᳘सो दिव्या न᳘वग्वा व᳘नावनन्ति धृषता᳘ रुज᳘न्त इत्य᳘थ याॗज्या त्वा᳘मग्ने मा᳘नुषीरीडते वि᳘शो होत्रावि᳘दं वि᳘विचिँ रत्नधा᳘तमम् गु᳘हा स᳘न्तँ सुभग विश्व᳘दर्शतं तुविष्वण᳘सँ सुय᳘जं घृतश्रि᳘यमित्य᳘थो ह यो᳘ द्विषतो भ्रा᳘तृव्याद्व्यावि᳘वृत्सेत त᳘त्काम एत᳘या यजेत वि᳘ हैॗवास्माद्वर्तत एत᳘देव त᳘त्र क᳘र्म ॥  
## ०३
य᳘द्वय᳘मितो द᳘हन्नभीया᳟त् ॥  
त᳘द्विद्यादभि᳘ द्विष᳘न्तं भ्रा᳘तृव्यं भविष्यामि श्रे᳘यान्भविष्यामी᳘ति य᳘द्युऽअस्य हृ᳘दॗयं व्येव᳘ लिखे᳘दग्न᳘ये संवर्गा᳘याष्टा᳘कपालं पुरोडा᳘शं नि᳘र्वपेत्त᳘स्यावृत्ता᳘ एव᳘ सप्त᳘दश सामिधेनीर᳘नुब्रूयाद्वा᳘र्त्रघ्नावा᳘ज्यभागौ विरा᳘जौ संयाॗज्येऽअ᳘थैते᳘ याज्यानुवाॗक्ये प᳘रस्याऽअ᳘धि संवतो᳘ऽवराँ२॥ऽअभ्या᳘तर य᳘त्राहम᳘स्मि ताँ᳘२॥ऽअवेत्य᳘थ याॗज्या मा᳘ नोऽअस्मि᳘न्महाधने प᳘रावर्ग्भारभृ᳘द्यथा सं᳘ व᳘र्गँ सँ रयिं᳘ जयेत्य᳘थो ह यो᳘ द्विषतो भ्रा᳘तृव्यात्संवि᳘वृक्षेत त᳘त्काम एत᳘या यजेत सँ हैॗवास्माद्वृङ्क्तऽएत᳘देव त᳘त्र क᳘र्म ॥ 
## ०४ 
त᳘दाहुः ॥ 
य᳘स्य वैद्युतो द᳘हेत्किं त᳘त्र क᳘र्म का प्रा᳘यश्चित्तिरि᳘ति त᳘द्विद्यादुप᳘रिष्टान्मा शुक्रमा᳘गन्नुप मां᳘ देवाः प्रा᳘भूवञ्छ्रे᳘यान्भविष्यामी᳘ति य᳘द्युऽअस्य हृ᳘दॗयं व्येव᳘ लिखे᳘दग्न᳘येऽप्तुमतेऽष्टा᳘कपालं पुरोडा᳘शं नि᳘र्वपेत्त᳘स्यावृत्ता᳘ एव᳘ सप्त᳘दश सामिधेनीर᳘नुब्रूयाद्वा᳘र्त्रघ्नावा᳘ज्यभागौ विरा᳘जौ संयाॗज्येऽअ᳘थैते᳘ याज्यानुवाॗक्येऽअॗप्स्वग्ने स᳘धिष्ट᳘व सौ᳘षधीरनुरुध्यसे ग᳘र्भे स᳘न्जायसे पु᳘नरित्य᳘थ याॗज्या ग᳘र्भोऽअस्यो᳘षधीनां ग᳘र्भो व᳘नस्प᳘तीनाम् ग᳘र्भा वि᳘श्वस्य भूतस्या᳘ग्ने ग᳘र्भोऽअपा᳘मसी᳘ति शा᳘न्तिमेॗवाभ्यामेत᳘द्वदति य᳘जमानस्य प्रजा᳘यै पशूना᳘महिँसायाऽएत᳘देव त᳘त्र क᳘र्म ॥  
## ०५
त᳘दाहुः ॥ 
य᳘स्याग्न᳘योऽमेध्यै᳘रग्नि᳘भिः सँसृज्ये᳘रन्किं त᳘त्र क᳘र्म का प्रा᳘यश्चित्तिरि᳘त्यग्न᳘ये शु᳘चयेऽष्टा᳘कपालं पुरोडा᳘शं नि᳘र्वपेत्त᳘स्यावृत्ता᳘ एव᳘ सप्त᳘दश सामिधेनीर᳘नुब्रूयाद्वा᳘र्त्रघ्नावा᳘ज्यभागौ विरा᳘जौ संयाॗज्येऽअ᳘थैते᳘ याज्यानुवाॗक्येऽअग्निः शु᳘चिव्रततमः शु᳘चिर्वि᳘प्रः शु᳘चिः कविः᳟ शु᳘ची रोचतऽआ᳘हुत इत्य᳘थ याज्यो᳘दग्ने शु᳘चयस्त᳘व शुक्रा भ्रा᳘जन्त ईरते त᳘व ज्यो᳘तीँष्यर्च᳘य इ᳘ति शा᳘न्तिमेॗवाभ्यामेत᳘द्वदति य᳘जमानस्य प्रजा᳘यै पशूना᳘महिँसायाऽएत᳘देव त᳘त्र क᳘र्म ॥  
## ०६
त᳘दाहुः ॥ 
य᳘स्याहवनी᳘यम᳘नुद्धृतमादिॗत्योऽभ्यस्तमियात्किं त᳘त्र क᳘र्म का प्रा᳘यश्चित्तिरि᳘त्येते वै᳘ रश्म᳘यो वि᳘श्वे देवाॗस्तेऽस्मादपप्र᳘यन्ति त᳘दस्मैॗ व्यृध्यते य᳘स्माद्देवा᳘ अपप्रय᳘न्ति ताम᳘नुॗ व्यृद्धिं य᳘श्च वे᳘द य᳘श्च न ता᳘ऽउभा᳘वाहतुर᳘नुद्धृतमस्याभ्य᳘स्तमगादि᳘ति त᳘त्रेत्थं᳘ कुर्याद्ध᳘रितँ हि᳘रण्यं दर्भे᳘ प्रब᳘ध्य पश्चाद्ध᳘र्तवै᳘ ब्रूयात्त᳘देत᳘स्य रूपं᳘ क्रियते य᳘ एष त᳘पत्य᳘हर्वा᳘ऽएतद᳘ह्नो रूपं᳘ क्रियते पवि᳘त्रं दर्भाः᳘ पव᳘यत्येॗवैनं तद᳘थेध्म᳘मादी᳘प्य प्रा᳘ञ्चँ ह᳘र्तवै᳘ ब्रूयाद्ब्राह्मण᳘ आर्षेय उ᳘द्धरेद्ब्राह्मणो वा᳘ऽआर्षेयः स᳘र्वा देव᳘ताः स᳘र्वाभिरेॗवैनं त᳘द्देव᳘ताभिः स᳘मर्धयति त᳘मुपसमाधा᳘य प्रतिपरे᳘त्य गा᳘र्हपत्यऽआ᳘ज्यमधिश्रि᳘त्योद्वा᳘स्योत्पू᳘यावे᳘क्ष्य चतुर्गृहीतमा᳘ज्यं गृहीत्वा᳘ समि᳘धमुपसंगृ᳘ह्य प्रा᳘ङुदा᳘द्रवत्य᳘थाहवनी᳘ये समि᳘धमभ्याधा᳘य द᳘क्षिणं जान्वा᳘च्य जुहोति वि᳘श्वेभ्यो देवे᳘भ्यः स्वाहे᳘ति स य᳘था ब्राह्मण᳘मावसथवासि᳘नं क्रुद्धं य᳘न्तमुक्षवेह᳘तोपमन्त्र᳘येतैव᳘मेॗवैतद्वि᳘श्वान्देवानु᳘पमन्त्रयते जान᳘न्ति हैनमु᳘प हैनमा᳘वर्तन्तऽएत᳘देव तत्र᳘ क᳘र्म ॥  
## ०७
त᳘दाहुः ॥ 
य᳘स्याहवनी᳘यमनुद्धृतमादिॗत्योऽभ्युदिया᳘त्किं त᳘त्र क᳘र्म का प्रा᳘यश्चित्तिरि᳘त्येते वै᳘ रश्म᳘यो वि᳘श्वे देवाॗस्तेऽस्मादूषिवाँसोऽपप्र᳘यन्ति त᳘दस्मैॗ व्यृध्यते य᳘स्माद्देवा᳘ अपप्रय᳘न्ति ताम᳘नुॗ व्यृद्धिं य᳘श्च वे᳘द य᳘श्च न ता᳘ऽउभा᳘वाहतुर᳘नुद्धृतमस्याभ्यु᳘दगादि᳘ति त᳘त्रेत्थं कुर्याद्रजतँ हि᳘रण्यं दर्भे᳘ प्रब᳘ध्य पुर᳘स्ताद्ध᳘र्तवै᳘ ब्रूयात्त᳘च्चन्द्र᳘मसो रूपं᳘ क्रियते रा᳘त्रिर्वै᳘ चन्द्र᳘मास्तद्रा᳘त्रे रूपं᳘ क्रियते पवि᳘त्रं दर्भाः᳘ पव᳘यत्येॗवैनं तद᳘थेध्म᳘मादी᳘प्यान्व᳘ञ्चँ ह᳘र्तवै᳘ ब्रूयाद्ब्राह्मण᳘ आर्षेय उ᳘द्धरेद्ब्राह्मणो वा᳘ऽआर्षेयः स᳘र्वा देव᳘ताः स᳘र्वाभिरेॗवैनं त᳘द्देव᳘ताभिः स᳘मर्धयति त᳘मुपसमाधा᳘य प्रतिपरे᳘त्य गा᳘र्हपत्यऽआ᳘ज्यमधिश्रि᳘त्योद्वा᳘स्योत्पू᳘यावे᳘क्ष्य यथागृहीतमा᳘ज्यं गृहीत्वा᳘ समि᳘धमुपसंगृ᳘ह्य प्रा᳘ङुदा᳘द्रवत्य᳘थाहवनी᳘ये समि᳘धमभ्याधा᳘य द᳘क्षिणं जान्वा᳘च्य जुहोति वि᳘श्वेभ्यो देवे᳘भ्यः स्वाहे᳘तिॗ सोऽसा᳘वेव ब᳘न्धुर्न᳘ ह वै त᳘त्र का᳘ चना᳘र्तिर्न रि᳘ष्टिर्भवति य᳘त्रैषा प्रा᳘यश्चित्तिः क्रिय᳘तऽएत᳘देव त᳘त्र कर्म ॥ ब्राह्मणम् ॥ ६ [४.४.] ॥ चतुर्थोऽध्यायः [७८.] ॥ ॥

+++
title = "२"

+++
## ०१
अवभृथ᳘म् इष्ट्वा᳘ यन्ति ॥  
अवभृथं᳘ वै᳘ सो᳘मेनेष्ट्वा᳘ यन्ति सो᳘म एष᳘ य᳘त् सौत्रा᳘मणी᳟॥  
## ०२
य᳘द् देवा᳘ देवहे᳘डनम् इ᳘ति ॥  
देव᳘कृता᳘द् ए᳘वैनम् ए᳘नसो मुञ्चति य᳘दि दि᳘वा᳘ य᳘दि न᳘क्तम् इ᳘ति य᳘द् ए᳘वाहोरा᳘त्रा᳘भ्या᳘म् ए᳘नः करो᳘ति त᳘स्मा᳘द् ए᳘वैनं मुञ्चति य᳘दि जा᳘ग्रद् य᳘दि स्व᳘प्न इ᳘ति मनु᳘ष्या वै᳘ जा᳘गरितं᳘ पित᳘रः सुप्तं᳘ मनुष्यकिल्विषा᳘च् चै᳘वैनं पितृकिल्विषा᳘च् च मुञ्चति ॥  
## ०३
य᳘द् ग्रा᳘मे य᳘द् अ᳘रण्य इ᳘ति ॥  
ग्रा᳘मे वा᳘ ह्य् अ᳘रण्ये वै᳘नः क्रियते त᳘स्मा᳘द् ए᳘वैनं मुञ्चति य᳘त् सभा᳘या᳘म् इ᳘ति स᳘भ्याद् ए᳘वैनम् ए᳘नसो मुञ्चति य᳘द् इन्द्रिय᳘ इ᳘ति दै᳘वा᳘द् ए᳘वैनम् ए᳘नसो मुञ्चति य᳘च् छूद्रे᳘ य᳘द् अ᳘र्ये य᳘द् ए᳘नश् चकमा᳘ वयं᳘ य᳘द् ए᳘कस्या᳘धि ध᳘र्मणि त᳘स्या᳘वय᳘जनम् असी᳘ति स᳘र्वस्मा᳘द् ए᳘वैनम् एत᳘स्मा᳘द् ए᳘नसो मुञ्चति ॥  
## ०४
य᳘द् आ᳘पो अघ्न्या᳘ इ᳘ति ॥  
वरुणे᳘ति श᳘पा᳘महे त᳘तो वरुण नो मुञ्चे᳘ति वरु᳘ण्याद् ए᳘वैनम् ए᳘नसो मुञ्चत्य् अ᳘वभृथ निचुम्पुण निचेर् उ᳘रसि निचुम्पुण इ᳘ति यो᳘ ह वा᳘ अय᳘म् अपा᳘म् आ᳘वर्तः᳘ स᳘ हा᳘वभृथः᳘ स᳘ हैष᳘ व᳘रुणस्य पुत्रो᳘ वा᳘ भ्रा᳘ता᳘ वा᳘ त᳘म् ए᳘वैत᳘त् स्तौत्य् अ᳘व देवै᳘र् देव᳘कृतम् ए᳘नो यक्षी᳘ति देव᳘कृतम् एवै᳘नो᳘ ऽवयजते᳘ ऽव म᳘र्त्यैर् म᳘र्त्यकृतम् इ᳘ति म᳘र्त्यकृतम् एवै᳘नो᳘ ऽवयजते पुरुरा᳘व्णो देव रिष᳘स् पा᳘ही᳘ति स᳘र्वा᳘भ्यो मा᳘र्तिभ्यो गोपा᳘ये᳘त्य् ए᳘वैत᳘द् आ᳘ह ॥  
## ०५
समुद्रे᳘ ते हृ᳘दयम् अ᳘प्स्व् अन्त᳘र् इ᳘ति ॥  
आ᳘पो वै᳘ समुद्रो᳘ र᳘सो वा᳘ आ᳘पस् त᳘द् एनम् एते᳘न र᳘सेन सᳫं᳘सृजति सं᳘ त्वा᳘ विशन्त्व् ओ᳘षधीर् उता᳘प इ᳘ति त᳘द् एनम् एते᳘नोभ᳘येन र᳘सेन सᳫं᳘सृजति य᳘श् चौ᳘षधिषु य᳘श् चा᳘प्सु᳘ द्वौ᳘ विक्रमा᳘ उ᳘दङ्ङ् उ᳘त्क्रा᳘मत्य् एता᳘वती वै᳘ मनु᳘ष्ये जूति᳘र् या᳘वा᳘न् विक्रम᳘स् त᳘द् या᳘वत्य् ए᳘वास्मिन् जूति᳘स् त᳘यैव᳘ पा᳘प्मा᳘नं वि᳘जहा᳘ति ॥  
## ०६
सुमित्रिया᳘ न आ᳘प ओ᳘षधयः सन्त्व् इ᳘ति ॥  
अञ्जलि᳘ना᳘प᳘ उ᳘पा᳘चति व᳘ज्रो वा᳘ आ᳘पो व᳘ज्रेणै᳘वैत᳘न् मित्रधे᳘यं कुरुते दुर्मित्रिया᳘स् त᳘स्मै सन्तु᳘ यो ऽस्मा᳘न् द्वे᳘ष्टि यं᳘ च वयं᳘ द्विष्म᳘ इ᳘ति या᳘म् अस्य दि᳘शं द्वे᳘ष्यः स्या᳘त् तां᳘ दि᳘शं प᳘रा᳘सिञ्चेत् ते᳘नैव᳘ तं᳘ प᳘रा᳘भा᳘वयति ॥  
## ०७
द्रुपदा᳘द् इव मुमुचा᳘नः᳟॥  
स्विन् नः᳘ स्ना᳘तो᳘ म᳘ला᳘द् इव पूतं᳘ पवि᳘त्रेणेवा᳘ज्यम् आ᳘पः शुन्धन्तु मै᳘नस इ᳘ति वा᳘सो᳘ ऽपप्ला᳘वयति य᳘थेषी᳘कां᳘ मु᳘ञ्जा᳘द् विवृहे᳘द् एव᳘म् एनᳫं स᳘र्वस्मा᳘त् पा᳘प्म᳘नो वि᳘वृहति स्ना᳘ति त᳘म एवा᳘पहते ॥  
## ०८
उ᳘द् वयं᳘ त᳘मसस् परी᳘ति ॥  
पा᳘प्मा᳘ वै᳘ त᳘मः पा᳘प्मा᳘नम् एव᳘ त᳘मो᳘ ऽपहते᳘ स्वः प᳘श्यन्त उ᳘त्तरम् इ᳘त्य् अयं᳘ वै᳘ लो᳘को ऽद्भ्य᳘ उ᳘त्तरो ऽस्मि᳘न्न् एव᳘ लोके᳘ प्र᳘तितिष्ठति देवं᳘ देवत्रा᳘ सू᳘र्यम् अ᳘गन्म ज्यो᳘तिर् उत्तम᳘म् इ᳘ति स्वर्गो᳘ वै᳘ लोकः᳘ सू᳘र्यो ज्यो᳘तिर् उत्तमᳫं᳘ स्वर्ग᳘ एव᳘ लो᳘के ऽन्ततः᳘ प्र᳘तितिष्ठत्य् अ᳘नपेक्षम् ए᳘त्या᳘हवनी᳘यम् उ᳘पतिष्ठते ॥  
## ०९
अपो᳘ अद्या᳘न्वचा᳘रिषम् इ᳘ति ॥  
अपा᳘म् एव᳘ र᳘सम् अ᳘वरुन्द्धे र᳘सेन स᳘मसृक्ष्मही᳘त्य् अपा᳘म् एव᳘ र᳘सम् आ᳘त्म᳘न् धत्ते प᳘यस्वा᳘न् अग्न आ᳘गमं तं᳘ मा᳘ सᳫंसृज व᳘र्चसा᳘ प्रज᳘या᳘ च ध᳘नेन चे᳘त्य् आ᳘शि᳘षम् ए᳘वैत᳘द् आ᳘शा᳘स्ते ॥  
## १०
ए᳘धो ऽस्य् एधिषीमही᳘ति समि᳘धम् आ᳘दत्ते ॥  
ए᳘धो ह वा᳘ अग्नेः᳘ समि᳘त् समि᳘द् असि ते᳘जो ऽसि ते᳘जो म᳘यि धेही᳘त्य् आ᳘हवनी᳘ये समि᳘धम् अभ्या᳘दधा᳘त्य् अग्नि᳘म् ए᳘वैत᳘या᳘ स᳘मिन्द्धे स᳘ एनᳫं स᳘मिद्धस् ते᳘जसा᳘ स᳘मिन्द्धे ॥  
## ११
आ᳘दित्यं᳘ चरुं᳘ यक्ष्य᳘मा᳘णो निर्व᳘पति ॥  
आ᳘दित्य᳘म् ईजा᳘न᳘ इयं᳘ वा᳘ अ᳘दितिर् अस्या᳘म् एव᳘ यज्ञं᳘ तनु᳘ते ऽस्या᳘म् इष्ट्वा᳘ प्र᳘तितिष्ठति धेनु᳘र् द᳘क्षिणेयं᳘ वै᳘ धेनु᳘र् इमा᳘म् एव᳘ स᳘र्वा᳘न् का᳘मा᳘न् दुहे वत्सं᳘ पूर्व᳘स्यां᳘ द᳘दा᳘ति मा᳘त᳘रम् उ᳘त्तरस्यां᳘ यदा᳘ वै᳘ वत्सो᳘ मा᳘त᳘रं धयत्य् अ᳘थ सा᳘ प्र᳘त्ता᳘ दुहे प्र᳘त्ता᳘म् ए᳘वेमाᳫं᳘ स᳘र्वा᳘न् का᳘मा᳘न् दुहे ॥  
## १२
त᳘द् आ᳘हुः ॥  
प्रे᳘व वा᳘ ए᳘षो ऽस्मा᳘ल् लोका᳘च् च्यवते᳘ यो᳘ ऽपो ऽवभृत᳘म् अभ्यवै᳘ती᳘त्य् अवभृथा᳘द् उदे᳘त्य मैत्रा᳘वरुण्या᳘ पय᳘स्यया᳘ य᳘जते ऽयं᳘ वै᳘ लोको᳘ मि᳘त्रो ऽसौ᳘ व᳘रुणो य᳘द् ए᳘वेद᳘म् अ᳘न्तरेण त᳘त् पय᳘स्या त᳘द् य᳘न् मैत्रा᳘वरुण्या᳘ पय᳘स्यया᳘ य᳘जत ए᳘ष्व् ए᳘वैत᳘ल् लोके᳘षु प्र᳘तितिष्ठति प्रा᳘णो᳘ वै᳘ मि᳘त्रो ऽपा᳘नो व᳘रुणो᳘ ऽन्नम् एव᳘ पय᳘स्या त᳘द् य᳘न् मैत्रा᳘वरुण्या᳘ पय᳘स्यया᳘ य᳘जते प्रा᳘ण᳘ ए᳘वान्ना᳘ये ऽन्ततः᳘ प्र᳘तितिष्ठति ॥  
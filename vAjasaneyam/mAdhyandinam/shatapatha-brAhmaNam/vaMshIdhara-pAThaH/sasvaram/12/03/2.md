+++
title = "२"

+++
## ०१
पु᳘रुषो वै᳘ संवत्सरः᳟॥  
पु᳘रुष इ᳘त्य् ए᳘कᳫं संवत्सर᳘ इ᳘त्य् ए᳘कम् अ᳘त्र त᳘त् समं᳘ द्वे᳘ वै᳘ संवत्सर᳘स्या᳘होरा᳘त्रे᳘ द्वा᳘व् इमौ᳘ पु᳘रुषे प्रा᳘णा᳘व् अ᳘त्र त᳘त् समं᳘ त्र᳘य ऋत᳘वः संवत्सर᳘स्य त्र᳘य इमे᳘ पु᳘रुषे प्रा᳘णा᳘ अ᳘त्र त᳘त् समं᳘ च᳘तुरक्षरो वै᳘ संवत्सर᳘श् च᳘तुरक्षरो ऽयं᳘ य᳘जमा᳘नो᳘ ऽत्र त᳘त् समं᳘ प᳘ञ्चर्त᳘वः संवत्सर᳘स्य प᳘ञ्चेमे᳘ पु᳘रुषे प्रा᳘णा᳘ अ᳘त्र त᳘त् समᳫं᳘ ष᳘ड् ऋत᳘वः संवत्सर᳘स्य ष᳘ड् इमे᳘ पु᳘रुषे प्रा᳘णा᳘ अ᳘त्र त᳘त् समᳫं᳘ स᳘प्तर्त᳘वः संवत्सर᳘स्य स᳘प्तेमे᳘ पु᳘रुषे प्रा᳘णा᳘ अ᳘त्र त᳘त् सम᳘म् ॥  
## ०२
द्वा᳘दश वै᳘ मा᳘साः᳘ संवत्सर᳘स्य ॥  
द्वा᳘दशेमे᳘ पु᳘रुषे प्रा᳘णा᳘ अ᳘त्र त᳘त् समं᳘ त्र᳘योदश वै᳘ मा᳘साः᳘ संवत्सर᳘स्य त्र᳘योदशेमे᳘ पु᳘रुषे प्रा᳘णा᳘ ना᳘भिस् त्रयोदश्य् अ᳘त्र त᳘त् समं᳘ च᳘तुर्विᳫंशतिर् वै᳘ संवत्सर᳘स्या᳘र्धमा᳘सा᳘श् चतुर्विᳫं᳘शो ऽयं᳘ पु᳘रुषो विᳫंश᳘त्य् अङ्गुलिश् च᳘तुरङ्गो᳘ ऽत्र त᳘त् समᳫं᳘ ष᳘ड्विᳫंशतिर् वै᳘ संवत्सर᳘स्या᳘र्धमा᳘साः᳘ षड्विᳫं᳘शो ऽयं᳘ पु᳘रुषः प्रतिष्ठे᳘ षड्विᳫं᳘श्याव् अ᳘त्र त᳘त् सम᳘म् ॥  
## ०३
त्री᳘णि च वै᳘ शता᳘नि षष्टि᳘श् च ॥  
संवत्सर᳘स्य रा᳘त्रयस् त्री᳘णि च शता᳘नि षष्टि᳘श् च पु᳘रुषस्या᳘स्थीन्य् अ᳘त्र त᳘त् समं᳘ त्री᳘णि च शता᳘नि षष्टि᳘श् च संवत्सर᳘स्या᳘हा᳘नि त्री᳘णि च शता᳘नि षष्टि᳘श् च पु᳘रुषस्य मज्जा᳘नो᳘ ऽत्र त᳘त् समᳫं᳟॥  
## ०४
सप्त᳘ च वै᳘ शता᳘नि विᳫंशति᳘श् च ॥  
संवत्सर᳘स्या᳘होरा᳘त्रा᳘णि सप्त᳘ च शता᳘नि विᳫंशति᳘श् च पु᳘रुषस्या᳘स्थीनि च मज्जा᳘नश् चा᳘त्र त᳘त् सम᳘म् ॥  
## ०५
द᳘श च वै᳘ सह᳘स्रा᳘ण्य् अष्टौ᳘ च शता᳘नि ॥  
संवत्सर᳘स्य मुहूर्ता᳘ या᳘वन्तो मुहूर्ता᳘स् ता᳘वन्ति प᳘ञ्चदश कृ᳘त्वः क्षिप्रा᳘णि या᳘वन्ति क्षिप्रा᳘णि ता᳘वन्ति प᳘ञ्चदश कृ᳘त्व एत᳘र्हीणि या᳘वन्त्य् एत᳘र्हीणि ता᳘वन्ति प᳘ञ्चदश कृ᳘त्व इदा᳘नीनि या᳘वन्तीदा᳘नीनि ता᳘वन्तः प᳘ञ्चदश कृ᳘त्वः प्रा᳘णा᳘ या᳘वन्तः प्रा᳘णा᳘स् ता᳘वन्तो ऽना᳘ या᳘वन्तो ऽना᳘स् ता᳘वन्तो निमेषा᳘ या᳘वन्तो निमेषा᳘स् ता᳘वन्तो लोमगर्ता᳘ या᳘वन्तो लोमगर्ता᳘स् ता᳘वन्ति स्वेदा᳘यना᳘नि या᳘वन्ति स्वेदा᳘यना᳘नि ता᳘वन्त एते᳘ स्तोका᳘ वर्षन्ति ॥  
## ०६
एत᳘द् ध स्म वै᳘ त᳘द् विद्वा᳘न् आ᳘ह वा᳘र्कलिः ॥  
सा᳘र्वभौमं᳘ मेघं᳘ व᳘र्षन्तं वे᳘दा᳘ह᳘म् अस्य᳘ वर्ष᳘स्य स्तोका᳘न् इ᳘ति ॥  
## ०७
त᳘द् एष᳘ श्लो᳘को᳘ ऽभ्युक्तः ॥  
श्र᳘मा᳘द् अन्य᳘त्र परिव᳘र्तमा᳘नस् ति᳘ष्ठन्न् आ᳘सीनो य᳘दि वा᳘ स्वप᳘न्न् अ᳘पि ॥  
अहोरा᳘त्रा᳘भ्यां᳘ पु᳘रुषः समे᳘न क᳘ति कृ᳘त्वः प्रा᳘णिति चा᳘प चा᳘निती᳘ति ॥  
## ०८
त᳘द् एष᳘ श्लो᳘कः प्र᳘त्युक्तः ॥  
शतᳫं᳘ शता᳘नि पु᳘रुषः समे᳘ना᳘ष्टौ᳘ शता᳘ य᳘न् मितं᳘ त᳘द् वदन्ति ॥  
अहोरा᳘त्रा᳘भ्यां᳘ पु᳘रुषः समे᳘न ता᳘वत् कृ᳘त्वः प्रा᳘णिति चा᳘प चा᳘नीती᳘ति ॥  
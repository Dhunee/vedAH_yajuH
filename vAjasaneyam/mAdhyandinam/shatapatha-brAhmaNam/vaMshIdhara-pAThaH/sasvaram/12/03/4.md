+++
title = "४"

+++
## ०१
पु᳘रुषँ ह नारायणं᳘ प्रजा᳘पतिरुवाच ॥  
य᳘जस्व-यजस्वे᳘ति स᳘ होवाच य᳘जस्व-यजस्वे᳘ति वाव त्वं मा᳘मात्थ त्रि᳘रयक्षि व᳘सवः प्रातःसवने᳘नागू रुद्राः मा᳘ध्यन्दिनेन स᳘वनेनादित्या᳘स्तृतीयसवनेना᳘थ म᳘म यज्ञवा᳘स्त्वेव᳘ यज्ञवास्ता᳘वे᳘वाह᳘मासऽइ᳘ति ॥  
## ०२
स᳘ होवाच ॥  
य᳘जस्वै᳘वाहं वै᳘ ते त᳘द्वक्ष्यामि य᳘था तऽउक्था᳘नि मणि᳘रिव सू᳘त्रऽओ᳘तानि भविष्य᳘न्ति सू᳘त्रमिव वा मणावि᳘ति ॥  
## ०३
त᳘स्माऽउ हैत᳘दुवाच ॥  
प्रातःसवने᳘ बहिष्पवमान᳘ऽउद्गाता᳘रमन्वा᳘रभासै श्ये᳘नोऽसि गायत्र᳘छन्दा अ᳘नु त्वा᳘रभे स्वस्ति᳘ मा स᳘म्पारये᳘ति ॥  
## ०४
अ᳘थ मा᳘ध्यन्दिने प᳘वमाने ॥  
उद्गाता᳘रमन्वा᳘रभासै सुप᳘र्णोऽसि त्रिष्टु᳘प्छन्दा अ᳘नु त्वा᳘रभे स्वस्ति᳘ मा स᳘म्पारये᳘ति ॥  
## ०५
अ᳘थ तृतीयसवनऽआ᳘र्भवे प᳘वमाने ॥  
उद्गाता᳘रमन्वा᳘रभासाऽऋभु᳘रसि ज᳘गच्छन्दा अ᳘नु त्वा᳘रभे स्वस्ति᳘ मा स᳘म्पारये᳘ति ॥  
## ०६
अ᳘थ सँ᳘स्थितेषु-सँस्थितेषु स᳘वनेषु जपेः ॥  
म᳘यि भ᳘र्गो म᳘यि म᳘हो म᳘यि य᳘शो म᳘यि स᳘र्वमि᳘ति ॥  
## ०७
अयं वै᳘ लोका भ᳘र्गः ॥  
अन्तरिक्षलोको म᳘हो द्यौर्य᳘शो᳘ येऽन्ये᳘ लोकास्तत्स᳘र्वम् ॥  
## ०८
अग्निर्वै भ᳘र्गः ॥  
वायुर्म᳘ह आदित्यो य᳘शो᳘ येऽन्ये᳘ देवास्तत्स᳘र्वम् ॥  
## ०९
ऋग्वेदो वै भ᳘र्गः ॥  
यजुर्वेदो म᳘हः सा᳘मवेदो य᳘शो᳘ येऽन्ये वे᳘दास्तत्स᳘र्वम् ॥  
## १०
वाग्वै भ᳘र्गः ॥  
प्राणो म᳘हश्च᳘क्षुर्य᳘शो᳘ येऽन्ये᳘ प्राणास्तत्स᳘र्वम् ॥  
## ११
त᳘द्विद्यात् ॥  
स᳘र्वांलोका᳘नात्म᳘न्नधिषि स᳘र्वेषु लोके᳘ष्वात्मा᳘नमधाँ सर्वा᳘न्देवा᳘नात्म᳘न्नधिषि स᳘र्वेषु देवे᳘ष्वात्मा᳘नमधाँ स᳘र्वान्वे᳘दानात्म᳘न्नधिषि स᳘र्वेषु वे᳘देष्वात्मा᳘नमधाँ स᳘र्वान्प्राणा᳘नात्म᳘न्नधिषि स᳘र्वेषु प्राणे᳘ष्वात्मा᳘नमधामित्य᳘क्षिता वै᳘ लोका अ᳘क्षिता देवा अ᳘क्षिता वे᳘दा अ᳘क्षिताः प्राणा अ᳘क्षितँ स᳘र्वम᳘क्षिताद्ध वाऽअ᳘क्षितमुपसं᳘क्रामत्य᳘प पुनर्मृत्युं᳘ जयति स᳘र्वमा᳘युरेति य᳘ एव᳘मेतद्वे᳘द ॥ ब्राह्मणम् ॥ १ [३.४.] ॥  

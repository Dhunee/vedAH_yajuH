+++
title = "५"

+++
## ०१
सा᳘वित्रᳫं᳘ ह स्मैतं᳘ पू᳘र्वे पशु᳘म् आ᳘लभन्ते ॥  
अ᳘थैत᳘र्हि प्रा᳘जा᳘पत्यं᳘ यो᳘ ह्य् एव᳘ सविता᳘ स᳘ प्रजा᳘पतिर् इ᳘ति व᳘दन्तस् त᳘स्मा᳘त् संन्यु᳘प्या᳘ग्नीं᳘स् ते᳘न यजेरन् गृह᳘पतेर् ए᳘वाग्नि᳘षु य᳘येदं᳘ जा᳘घन्या᳘ प᳘त्नीः संया᳘जयन्ति त᳘स्यां᳘ नो᳘ ऽप्य् असद् इ᳘ति ते᳘ त᳘तो यदा᳘निका᳘मं दी᳘क्षन्ते ॥  
## ०२
त᳘द् उ वा᳘ आ᳘हुः ॥  
ना᳘ना᳘धिष्ण्या᳘ एव᳘ स्युर् य᳘दि दीक्षित᳘स्योपत᳘पेत् पा᳘र्श्व᳘तो ऽग्निहोत्रं᳘ जु᳘ह्वद् वसेत् स᳘ य᳘द्य् अगदो᳘ भ᳘वति सᳫंसृ᳘ज्यैनं पु᳘नर् उ᳘पह्वयन्ते य᳘द्य् उ म्रिय᳘ते स्वै᳘र् एव᳘ त᳘म् अग्नि᳘भिर् दहन्त्य् अ᳘शवा᳘ग्निभिर् इ᳘तरे य᳘जमा᳘ना᳘ आ᳘सत इ᳘ति त᳘द् अ᳘हैवा᳘हिता᳘ग्नेः क᳘र्म समा᳘न᳘धिष्ण्या᳘स् त्व् एव᳘ भवन्ति त᳘स्य त᳘द् एव᳘ ब्रा᳘ह्मणं य᳘त् पुरश्च᳘रणे ॥  
## ०३
त᳘द् आ᳘हुः ॥  
य᳘त् संवत्सरा᳘य संवत्सरस᳘दो दी᳘क्षन्ते कथ᳘म् एषा᳘म् अग्निहोत्र᳘म् अ᳘नन्तरितं भवती᳘ति व्रते᳘ने᳘ति ब्रूया᳘त् ॥  
## ०४
त᳘द् आ᳘हुः ॥  
य᳘त् संवत्सरा᳘य संवत्सरस᳘दो दी᳘क्षन्ते कथ᳘म् एषां᳘ पौर्णमा᳘सᳫं᳘ हवि᳘र् अ᳘नन्तर्हितं भवतीत्य् आ᳘ज्येन च पुरोडा᳘शेन चे᳘ति ब्रूया᳘त् ॥  
## ०५
त᳘द् आ᳘हुः ॥  
य᳘त् संवत्सरा᳘य संवत्सरस᳘दो दी᳘क्षन्ते कथ᳘म् एषां᳘ पितृयज्ञो᳘ ऽनन्तरितो भवती᳘त्य् औपा᳘सनै᳘र् इ᳘ति ब्रूया᳘त् ॥  
## ०६
त᳘द् आ᳘हुः ॥  
य᳘त् संवत्सरा᳘य संवत्सरस᳘दो दी᳘क्षन्ते कथ᳘म् एषा᳘म् आ᳘मा᳘वा᳘स्यᳫं᳘ हवि᳘र् अ᳘नन्तरितं भवती᳘ति दध्ना᳘ च पुरोडा᳘शेन चे᳘ति ब्रूया᳘त् ॥  
## ०७
त᳘द् आ᳘हुः ॥  
य᳘त् संवत्सरा᳘य संवत्सरस᳘दो दी᳘क्षन्ते कथ᳘म् एषा᳘म् आ᳘ग्रयणेष्टि᳘र् अ᳘नन्तरिता᳘ भवती᳘ति सौम्ये᳘न चरु᳘णे᳘ति ब्रूया᳘त् ॥  
## ०८
त᳘द् आ᳘हुः ॥  
य᳘त् संवत्सरा᳘य संवत्सरस᳘दो दी᳘क्षन्ते कथ᳘म् एषां᳘ चा᳘तुर्मा᳘स्या᳘न्य् अ᳘नन्तरिता᳘नि भवन्ती᳘ति पय᳘स्यये᳘ति ब्रूया᳘त् ॥  
## ०९
त᳘द् आ᳘हुः ॥  
य᳘त् संवत्सरा᳘य संवत्सरस᳘दो दी᳘क्षन्ते कथ᳘म् एषां᳘ पशुबन्धो᳘ ऽनन्तरितो भवती᳘ति पशु᳘ना᳘ च पुरोडा᳘शेन चे᳘ति ब्रूया᳘त् ॥  
## १०
त᳘द् आ᳘हुः ॥  
य᳘त् संवत्सरा᳘य संवत्सरस᳘दो दी᳘क्षन्ते कथ᳘म् एषाᳫं᳘ सो᳘मो᳘ ऽनन्तरितो भवती᳘ति स᳘वनैर् इ᳘ति ब्रूया᳘त् ॥  
## ११
ते᳘ वा᳘ एव᳘म् एते᳘ यज्ञक्रत᳘वः ॥  
संवत्सर᳘म् अ᳘पियन्ति स᳘ यो᳘ हैव᳘म् एतां᳘ यज्ञक्रतूनाᳫं᳘ संवत्सरे᳘ ऽपीतिं वेदा᳘प्य् अस्य स्वर्गे᳘ लोके᳘ भवति ॥  
## १२
संवत्सर᳘स्य सम᳘ता᳘ वेदित᳘व्या ॥  
ए᳘कं पुर᳘स्ता᳘द् विषुव᳘तो ऽतिरा᳘त्र᳘म् उपय᳘न्त्य् ए᳘कम् उप᳘रिष्टा᳘त् त्र᳘यःपञ्चा᳘शतं पुर᳘स्ता᳘द् विषुव᳘तो ऽग्निष्टोमा᳘न् उपय᳘न्ति त्र᳘यःपञ्चा᳘शतम् उप᳘रिष्टा᳘द् विᳫंशति᳘शतं पुर᳘स्ता᳘द् विषुव᳘त उ᳘क्थ्यान्य् अ᳘हा᳘न्य् उ᳘पयन्ति विᳫंशति᳘शतम् उप᳘रिष्टा᳘द् इ᳘ति नु᳘ य᳘ उ᳘क्थ्यान्त् स्व᳘रसा᳘म्न उपय᳘न्ति ॥  
## १३
अ᳘थ᳘ ये ऽग्निष्टोमा᳘न् ॥  
ष᳘ट्पञ्चा᳘शतं पुर᳘स्ता᳘द् विषुव᳘तो ऽग्निष्टोमा᳘न् उपय᳘न्ति ष᳘ट्पञ्चा᳘शतम् उप᳘रिष्टा᳘त् सप्तदशᳫं᳘ शतं᳘ पुर᳘स्ता᳘द् विषुव᳘त उ᳘क्थ्यान्य् अ᳘हा᳘न्य् उपय᳘न्ति सप्तदश᳘म् उप᳘रिष्टा᳘त् ष᳘ट् पुर᳘स्ता᳘द् विषुव᳘तः षोडशि᳘न उपय᳘न्ति ष᳘ड् उप᳘रिष्टा᳘त् त्रिᳫंश᳘तं पुर᳘स्ता᳘द् विषुव᳘तः षड् अहा᳘न् उपय᳘न्ति त्रिᳫंश᳘तम् उप᳘रिष्टा᳘द् एषा᳘ हा᳘स्य सम᳘ता᳘ समे᳘न ह वा᳘ अस्या᳘वृद्धेना᳘न्यूनेना᳘नतिरिक्तेना᳘यनेनेतं᳘ भवति य᳘ एव᳘म् एत᳘द् वे᳘द ॥  
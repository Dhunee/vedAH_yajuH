+++
title = "१"

+++
## ०१
य᳘द्बालाके ॥  
इदं᳘ त्रिवृ᳘दे᳘ति स᳘र्वमॗन्योऽन्य᳘मभिसम्प᳘द्यमानम् ॥  
कथँ᳘ स्विद्यज्ञः पु᳘रुषः प्रजा᳘पतिरॗन्योऽन्यं ना᳘तिरिच्यन्तऽएते᳟ ॥  
## ०२
य᳘दूर्ध्वा स्तो᳘मा अनुय᳘न्ति ॥  
यज्ञ᳘मभ्याव᳘र्तँ सा᳘मभिः क᳘ल्पमानाः ॥  
कथँ᳘ स्वित्ते पु᳘रुषमा᳘विशन्ति कथं᳘ प्राणैः᳘ सयु᳘जो भवन्ति ॥  
## ०३
प्रायणी᳘योऽतिरात्रः᳘ ॥  
चतुर्विँश᳘महश्चत्वा᳘रोऽभिप्लवाः पृ᳘ष्ठ्य इ᳘त्येते᳘ ॥  
कथँ᳘ स्वित्ते पु᳘रुषमा᳘विशन्ति कथं᳘ प्राणैः᳘ सयु᳘जो भवन्ति ॥  
## ०४
अभिजि᳘ता स्व᳘रसामानः ॥  
अभि᳘क्लृप्ता उभय᳘तो विषुव᳘न्तमु᳘पयन्ति ॥  
कथँ᳘ स्वित्ते पु᳘रुषमा᳘विशन्ति कथं᳘ प्राणैः᳘ सयु᳘जो भवन्ती᳘ति ॥  
## ०५
त्रिवृ᳘त्प्रायाः ॥  
सप्तदशा᳘भिक्लृप्तास्त्रयस्त्रिँशा᳘न्ताश्चतुरुत्तरे᳘ण ॥  
कथँ᳘ स्वित्ते पु᳘रुषमा᳘विशन्ति कथं᳘ प्राणैः᳘ सयु᳘जो भवन्ती᳘ति ॥ 
## ०६
शि᳘रस्त्रिवृ᳘त् ॥  
पञ्चद᳘शोऽस्य ग्रीवा उ᳘र आहुः सप्तदशा᳘भिक्लृप्तम् ॥  
एकविँश᳘मुद᳘रं कल्पयन्ति पार्श्वे प᳘र्शूस्त्रिणवे᳘ना᳘भि᳘क्लृप्ते ॥  
## ०७
अभिप्लवा᳘ उभय᳘तोऽस्य बाहू᳘ ॥  
पृष्ठं पृ᳘ष्ठ्य इ᳘ति धी᳘रा वदन्ति ॥  
अ᳘नूकमस्य चतुरुत्तरे᳘ण संवत्सरे᳘ ब्राह्मणाः᳘ कल्पयन्ति ॥  
## ०८
क᳘र्णावस्याभिजि᳘द्विश्वजि᳘च्च ॥  
अ᳘क्ष्यावाहुः स्व᳘रसामाभिक्लृप्ते ॥  
न᳘स्यं प्राणं᳘ विषुव᳘न्तमाहु᳘र्गोऽआयु᳘षी प्राणा᳘वेताव᳘वाञ्चौ ॥  
## ०९
अ᳘ङ्गान्यस्य दशरात्र᳘माहुः ॥  
मु᳘खं महाव्रतँ संवत्सरे᳘ ब्राह्मणाः᳘ कल्पयन्ति ॥  
स᳘र्वस्तोमँ स᳘र्वसामानमेतँ᳘ संवत्सर᳘मध्यात्मं प्र᳘विष्टम् ॥  
समं धी᳘र आत्म᳘ना कल्पयित्वा᳘ ब्रध्न᳘स्यास्ते विष्टपे᳘ऽजातशोकः ॥ ब्राह्मणम् ॥ ९ [३.१.] ॥  

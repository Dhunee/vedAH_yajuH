+++
title = "४"

+++
## ०१
पु᳘रुषो वै᳘ संवत्सरः᳟॥  
त᳘स्य प्रा᳘ण᳘ एव᳘ प्रा᳘यणी᳘यो ऽतिरा᳘त्रः᳘ प्रा᳘णे᳘न हि᳘ प्रय᳘न्ति वा᳘ग् ए᳘वारम्भणीय᳘म् अ᳘हर् वा᳘चा᳘ ह्य् आर᳘भन्ते य᳘द्यद् आ᳘र᳘भन्ते ॥  
## ०२
अय᳘म् एव᳘ द᳘क्षिणो ह᳘स्तो ऽभिप्लवः᳘ षडहः᳟॥  
त᳘स्येद᳘म् एव᳘ प्रथम᳘म् अ᳘हस् त᳘स्येद᳘म् एव᳘ प्रा᳘तःसवन᳘म् इदं᳘ मा᳘ध्यन्दिनᳫं स᳘वनम् इदं᳘ तृतीयसवनं᳘ गा᳘यत्र्या᳘ आ᳘य᳘तने त᳘स्मा᳘द् इय᳘म् आ᳘साᳫं᳘ ह्र᳘सिष्ठा᳟॥  
## ०३
इद᳘म् एव᳘ द्विती᳘यम् अ᳘हः ॥  
त᳘स्येद᳘म् एव᳘ प्रा᳘तःसवन᳘म् इदं᳘ मा᳘ध्यन्दिनᳫं स᳘वनम् इदं᳘ तृतीयसवनं᳘ त्रिष्टु᳘भ आ᳘य᳘तने त᳘स्मा᳘द् इय᳘म् अस्यै᳘ व᳘र्षीयसी ॥  
## ०४
इद᳘म् एव᳘ तृती᳘यम् अ᳘हः ॥  
त᳘स्येद᳘म् एव᳘ प्रा᳘तःसवन᳘म् इदं᳘ मा᳘ध्यन्दिनᳫं स᳘वनम् इदं᳘ तृतीयसवनं᳘ ज᳘गत्या᳘ आ᳘य᳘तने त᳘स्मा᳘द् इय᳘म् आ᳘सां᳘ व᳘र्षिष्ठा᳟॥  
## ०५
इद᳘म् एव᳘ चतुर्थ᳘म् अ᳘हः ॥  
त᳘स्येद᳘म् एव᳘ प्रा᳘तःसवन᳘म् इदं᳘ मा᳘ध्यन्दिनᳫं स᳘वनम् इदं᳘ तृतीयसवनं᳘ विरा᳘ज आ᳘य᳘तने᳘ ऽन्नं वै᳘ विरा᳘ट् त᳘स्मा᳘द् इय᳘म् आ᳘सा᳘म् अन्ना᳘दि᳘तमा᳟॥  
## ०६
इद᳘म् एव᳘ पञ्चम᳘म् अ᳘हः ॥  
त᳘स्येद᳘म् एव᳘ प्रा᳘तःसवन᳘म् इदं᳘ मा᳘ध्यन्दिनᳫं स᳘वनम् इदं᳘ तृतीयसवनं᳘ पङ्क्ते᳘र् आ᳘य᳘तने पृथु᳘र् इव वै᳘ पङ्क्ति᳘स् त᳘स्मा᳘द् अय᳘म् आ᳘सां᳘ प्र᳘थिष्ठः ॥  
## ०७
इद᳘म् एव᳘ षष्ठ᳘म् अ᳘हः ॥  
त᳘स्येद᳘म् एव᳘ प्रा᳘तःसवन᳘म् इदं᳘ मा᳘ध्यन्दिनᳫं स᳘वनम् इदं᳘ तृतीयसवन᳘म् अ᳘तिछन्दस आ᳘य᳘तने त᳘स्मा᳘द् अय᳘म् आ᳘सां᳘ व᳘र्षिष्ठो गा᳘यत्र᳘म् एत᳘द् अ᳘हर् भवति त᳘स्मा᳘द् इदं᳘ फ᳘लकᳫं ह्र᳘सिष्ठᳫं स᳘ इ᳘तो ऽभिप्लवः᳘ षडहः᳘ स᳘ इतः᳘ स᳘ इतः᳘ स᳘ इत᳘ आ᳘त्मा᳘ पृ᳘ष्ठ्यः ॥  
## ०८
एत᳘द् ध स्म वै᳘ त᳘द् विद्वा᳘न् आ᳘ह पै᳘ङ्ग्यः ॥  
प्ल᳘वन्त इव वा᳘ अभिप्लवा᳘स् ति᳘ष्ठतीव पृ᳘ष्ठ्य इ᳘ति प्ल᳘वत इव᳘ ह्य् अयम् अ᳘ङ्गैस् ति᳘ष्ठतीवा᳘त्म᳘ने᳘ति ॥  
## ०९
शि᳘र ए᳘वास्य त्रिवृ᳘त् ॥  
त᳘स्मा᳘त् त᳘त् त्रि᳘विधं भवति त्व᳘ग् अ᳘स्थि मस्ति᳘ष्कः ॥  
## १०
ग्रीवा᳘ पञ्चदसः᳟॥  
च᳘तुर्दश वा᳘ एता᳘सां᳘ करू᳘करा᳘णि वी᳘र्यं पञ्चदशं᳘ त᳘स्मा᳘द् एता᳘भिर् अ᳘ण्वीभिः सती᳘भिर् उरुं᳘ भा᳘रᳫं᳘ हरति त᳘स्मा᳘द् ग्री᳘वाः᳘ पञ्चदशः᳟॥  
## ११
उ᳘रः सप्तदशः᳘ अष्टा᳘व् अन्ये᳘ जत्र᳘वो ऽष्टा᳘व् अन्य᳘ उ᳘रः सप्तदशं᳘ त᳘स्मा᳘दु᳘रः सप्तदशः ॥  
## १२
उद᳘रम् एकविᳫंशः᳟॥  
विᳫंशति᳘र् वा᳘ अन्त᳘र् उद᳘रे कु᳘न्ता᳘पा᳘न्य् उद᳘रम् एकविᳫंशं᳘ त᳘स्मा᳘द् उद᳘रम् एकविᳫंशः᳟॥  
## १३
पा᳘र्श्वे᳘ त्रिणवः᳟॥  
त्र᳘योदशा᳘न्याः᳘ प᳘र्शवस् त्र᳘योदशा᳘न्याः᳘ पा᳘र्श्वे᳘ त्रिणवे᳘ त᳘स्मा᳘त् पा᳘र्श्वे᳘ त्रिणवः᳟॥  
## १४
अ᳘नूकं त्रयस्त्रिᳫंशः᳟॥  
द्वा᳘त्रिᳫंशद् वा᳘ एत᳘स्य करू᳘करा᳘ण्य् अ᳘नूकं त्रयस्त्रिᳫंशं त᳘स्मा᳘द् अ᳘नूकं त्रयस्त्रिᳫं᳘शः ॥  
## १५
अय᳘म् एव᳘ द᳘क्षिणः क᳘र्णो ऽभिजि᳘त् ॥  
य᳘द् इद᳘म् अक्ष्णः᳘ शुक्लᳫं᳘ स᳘ प्रथमः᳘ स्व᳘रसा᳘मा᳘ य᳘त् कृष्णᳫं᳘ स᳘ द्विती᳘यो य᳘न् म᳘ण्डलᳫं स᳘ द्विती᳘यो य᳘च् छुक्लᳫं᳘ स᳘ तृती᳘यः ॥  
## १६
अय᳘म् एवो᳘त्तरः क᳘र्णो विश्वजि᳘त् ॥  
उक्तौ᳘ पृष्ठ्या᳘भिप्लवौ᳘ या᳘व् अ᳘वञ्चौ प्रा᳘णौ᳘ ते᳘ गोआ᳘यु᳘षी अ᳘ङ्गा᳘नि दशरा᳘त्रो᳘ मु᳘खं महा᳘व्रत᳘म् उदा᳘न᳘ ए᳘वोदयनी᳘यो ऽतिरा᳘त्र᳘ उदा᳘ने᳘न᳘ ह्य् उद्य᳘न्ति स᳘ एष᳘ संवत्स᳘रो ऽध्या᳘त्मं᳘ प्र᳘तिष्ठितः स᳘ यो᳘ हैव᳘म् एतᳫं᳘ संवत्सरम् अध्या᳘त्मं᳘ प्र᳘तिष्ठितं वे᳘द प्र᳘तितिष्ठति प्रज᳘या᳘ पशु᳘भिर् अस्मिं᳘ लो᳘के ऽमृतत्वे᳘ना᳘मु᳘ष्मिन् ॥  
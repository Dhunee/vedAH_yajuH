+++
title = "३"

+++
## ०१
स᳘ वा᳘ एष᳘ संवत्सरो᳘ बृहती᳘म् अभिस᳘म्पन्नः ॥  
द्वा᳘व् आ᳘र्क्ष्यता᳘म् अ᳘ह्नाᳫं᳘ षडहौ᳘ द्वौ᳘ पृष्ठ्या᳘भिप्लवौ᳘ गोआ᳘यु᳘षी दशरा᳘त्र᳘स् त᳘त् ष᳘ट्त्रिᳫंशत् ष᳘ट्त्रिᳫंशदक्षरा᳘ वै᳘ बृहती᳘ बृहत्या᳘ वै᳘ देवाः᳘ स्वर्गे᳘ लोके᳘ ऽयन्त बृहत्या᳘ स्वर्गं᳘ लोक᳘म् आ᳘प्नुवंस् त᳘थो ए᳘वैष᳘ एत᳘द् बृह᳘त्यैव᳘ स्वर्गे᳘ लोके᳘ य᳘तते बृहत्या᳘ स्वर्गं᳘ लोक᳘म् आ᳘प्नोत्य् अ᳘थ यो᳘ बृहत्यां᳘ का᳘मस् त᳘म् ए᳘वैते᳘नैवंवि᳘द् अ᳘वरुन्द्धे ॥  
## ०२
य᳘द् वै᳘ चतुर्विᳫंश᳘म् अ᳘हः ॥  
दशरा᳘त्र᳘स्य वै᳘ त᳘त् सप्तमं᳘ वा᳘ नवमं᳘ वा᳘भिप्लवा᳘त् पृ᳘ष्ठ्यो नि᳘र्मितः पृ᳘ष्ठ्या᳘द् अभिजि᳘द् अभिजि᳘तः स्व᳘रसा᳘मा᳘नः स्व᳘रसा᳘मभ्यो विषुवा᳘न् विषुव᳘तः स्व᳘रसा᳘मा᳘नः स्व᳘रसा᳘मभ्यो विश्व᳘जिद् विश्वजि᳘तः पृ᳘ष्ठ्यः पृ᳘ष्ठ्या᳘द् अभिप्ल᳘वो ऽभिप्लवा᳘द् गोआ᳘यु᳘षी गोआ᳘यु᳘र्भ्यां᳘ दशरा᳘त्रः᳟॥  
## ०३
अ᳘थैत᳘द् अ᳘हर् आ᳘र्क्ष्यत् ॥  
य᳘न् महा᳘व्रतं᳘ पञ्चविᳫंशो᳘ ह्य् एत᳘स्य स्तो᳘मो भ᳘वति᳘ नाक्ष᳘रा᳘च् छ᳘न्दो᳘ व्येत्य् ए᳘कस्मा᳘न् न᳘ द्वा᳘भ्यां᳘ न᳘ स्तोत्रि᳘यया᳘ स्तो᳘मः ॥  
## ०४
अभिप्लवं᳘ पू᳘र्वं पुर᳘स्ता᳘द् विषुव᳘त उपय᳘न्ति ॥  
पृ᳘ष्ठ्यम् उ᳘त्तरं पुत्रा᳘ वा᳘ अभिप्लवः᳘ पिता᳘ पृ᳘ष्ट्यस् त᳘स्मा᳘त् पूर्ववयसे᳘ पुत्राः᳘ पित᳘रम् उ᳘पजीवन्ति पृ᳘ष्ठ्यम् उप᳘रिष्टा᳘द् विषुव᳘तः पू᳘र्वम् उपय᳘न्त्य् अभिप्लव᳘म् उ᳘त्तरं त᳘स्मा᳘द् उत्तरवयसे᳘ पुत्रा᳘न् पितो᳘पजीवन्त्य् उ᳘प ह वा᳘ एनं पूर्ववयसे᳘ पुत्राः᳘ जीवन्त्य् उ᳘पोत्तरवयसे᳘ पुत्रा᳘न् जीवति य᳘ एव᳘म् एत᳘द् वे᳘द ॥  
## ०५
त᳘द् आ᳘हुः ॥  
य᳘च् चतुर्विᳫंश᳘म् अ᳘हर् उपे᳘त्य प्रेया᳘त् कथ᳘म् अ᳘ना᳘गूर्ती भवती᳘ति य᳘द् ए᳘वादः᳘ प्रा᳘यणी᳘यम् अतिरा᳘त्र᳘म् उपय᳘न्ति ते᳘ने᳘ति ब्रूया᳘त् ॥  
## ०६
त᳘द् आ᳘हुः ॥  
य᳘द् द्वा᳘दश मा᳘साः᳘ संवत्सर᳘स्या᳘थैत᳘द् अ᳘हर् अ᳘त्येति य᳘द् वै᳘षुवतम् अ᳘वरेषा᳘म् एता᳘३त् प᳘रेषा᳘म् इत्य् अ᳘वरेषां᳘ चैव᳘ प᳘रेषां᳘ चे᳘ति ह ब्रूया᳘द् आ᳘त्मा᳘ वै᳘ संवत्सर᳘स्य विषुवा᳘न् अ᳘ङ्गा᳘नि मा᳘सा᳘ य᳘त्र वा᳘ आ᳘त्मा᳘ त᳘द् अ᳘ङ्गा᳘नि य᳘त्रो अ᳘ङ्गा᳘नि त᳘द् आ᳘त्मा᳘ न᳘ वा᳘ आ᳘त्मा᳘ङ्गा᳘न्य् अतिरिच्य᳘ते᳘ नात्मा᳘नम् अ᳘ङ्गा᳘न्य् अ᳘तिरिच्यन्त एव᳘म् उ हैत᳘द् अ᳘वरेषां᳘ चैव᳘ प᳘रेषां᳘ च भवति ॥  
## ०७
अ᳘थ ह वा᳘ एष᳘ महा᳘सुपर्ण᳘ एव᳘ य᳘त् संवत्सरः᳟॥  
त᳘स्य या᳘न् पुर᳘स्ता᳘द् विषुव᳘तः ष᳘ण् मा᳘सा᳘न् उपय᳘न्ति᳘ सो ऽन्यतरः᳘ पक्षो᳘ ऽथ या᳘न् ष᳘ड् उप᳘रिष्टा᳘त् सो ऽन्यतर᳘ आ᳘त्मा᳘ विषुवा᳘न् य᳘त्र वा᳘ आ᳘त्मा᳘ त᳘त् पक्षौ᳘ य᳘त्र वा᳘ पक्षौ᳘ त᳘द् आ᳘त्मा᳘ न᳘ वा᳘ आ᳘त्मा᳘ पक्षा᳘व् अतिरिच्य᳘ते᳘ नात्मा᳘नं पक्षा᳘व् अ᳘तिरिच्येते एव᳘म् उ हैत᳘द् अ᳘वरेषां᳘ चैव᳘ प᳘रेषां᳘ च भवति ॥  
## ०८
त᳘द् आ᳘हुः ॥  
य᳘त् पुर᳘स्ता᳘द् विषुव᳘त ऊर्ध्वा᳘न्त् स्तो᳘मा᳘न् ष᳘ण् मा᳘सा᳘न् उपय᳘न्ति ष᳘ड् उप᳘रिष्टा᳘द् आ᳘वृत्ता᳘न् कथ᳘म् अस्यैत᳘ ऊर्ध्वा᳘ स्तो᳘मा᳘ उपेता᳘ भवन्ती᳘ति य᳘म् ए᳘वामु᳘म् ऊर्ध्व᳘स्तोमं दशरा᳘त्र᳘म् उपय᳘न्ति ते᳘ने᳘ति ब्रूया᳘द् देवे᳘भ्यो ह वै᳘ महा᳘व्रतं᳘ न᳘ तस्थे कथ᳘म् ऊर्ध्वै᳘ स्तो᳘मैर् विषुव᳘न्तम् उपा᳘गा᳘ता᳘वृत्तैर् मा᳘म् इ᳘ति ॥  
## ०९
ते᳘ ह देवा᳘ ऊचुः ॥  
उ᳘प तं᳘ यज्ञक्रतुं᳘ जा᳘नीत य᳘ ऊर्ध्व᳘स्तोमो ये᳘नेद᳘म् आ᳘प्न᳘वा᳘मे᳘ति त᳘ एत᳘म् ऊर्ध्व᳘स्तोमं दशरा᳘त्र᳘म् अपश्यन्त् संवत्सर᳘विधं त᳘स्य यः᳘ पृ᳘ष्ठ्यः षडह᳘ ऋत᳘वः स᳘ इमे᳘ लोका᳘श् छन्दोमाः᳘ संवत्सरो᳘ दशम᳘म् अ᳘हस् ते᳘नैनद् आ᳘प्न्वंस् त᳘द् एभ्यो ऽतिष्ठत् ति᳘ष्ठते ह वा᳘ अस्मै महा᳘व्रतं᳘ य᳘ एव᳘म् एत᳘द् वेद ॥  
## १०
अ᳘थ वा᳘ अतो᳘ ऽह्ना᳘म् अभ्या᳘रोहः᳟॥  
प्रा᳘यणी᳘येना᳘तिरा᳘त्रे᳘णोदयनी᳘यम् अतिरा᳘त्र᳘म् अभ्या᳘रोहन्ति चतुर्विᳫंशे᳘न महा᳘व्रत᳘म् अभिप्लवे᳘न प᳘रम् अभिप्लवं᳘ पृ᳘ष्ठ्येन प᳘रं पृ᳘ष्ठ्यम् अभिजि᳘ता᳘ विश्वजि᳘तᳫं स्व᳘रसा᳘मभिः प᳘रा᳘न्त् स्व᳘रसा᳘म्नो᳘ ऽथैत᳘द् अ᳘हर् अ᳘नभ्या᳘रूढं य᳘द् वै᳘षुवतम् अभि᳘ ह वै᳘ श्रे᳘याᳫं᳘सᳫं रोहति᳘ नैन पा᳘पीया᳘न् अभ्या᳘रोहति य᳘ एव᳘म् एत᳘द् वे᳘द ॥  
## ११
अ᳘थ वा᳘ अतो᳘ ऽह्नां᳘ निवा᳘हः᳟॥  
प्रा᳘यणी᳘यो ऽतिरा᳘त्र᳘श् चतुर्विᳫंशा᳘या᳘ह्ने नि᳘वहति चतुर्विᳫंश᳘म् अ᳘हर् अभिप्ल᳘वा᳘या᳘भिप्लवः᳘ पृ᳘ष्ठ्या᳘य पृ᳘ष्ठ्यो ऽभिजि᳘ते ऽभिजित् स्व᳘रसा᳘मभ्यः स्व᳘रसा᳘मा᳘नो विषुव᳘ते विषुवा᳘न्त् स्व᳘रसा᳘मभ्यः स्व᳘रसा᳘मा᳘नो विश्वजि᳘ते विश्वजि᳘त् पृ᳘ष्ठ्या᳘य पृ᳘ष्ठ्यो ऽभिप्लवा᳘या᳘भिप्लवो᳘ गोआ᳘यु᳘र्भ्यां᳘ गोआ᳘यु᳘षी दशरा᳘त्रा᳘य दशरा᳘त्रो᳘ महा᳘व्रता᳘य महा᳘व्रत᳘म् उदयनी᳘या᳘या᳘तिरा᳘त्रा᳘योदयनी᳘यो ऽतिरा᳘त्रः᳘ स्वर्गा᳘य लोका᳘य प्रतिष्ठा᳘या᳘ अन्ना᳘द्या᳘य ॥  
## १२
ता᳘नि वा᳘ एता᳘नि ॥  
यज्ञा᳘रण्या᳘नि यज्ञक्षत्रा᳘णि ता᳘नि शतᳫं᳘शतᳫं रथा᳘ह्न्या᳘न्य् अ᳘न्तरेण ता᳘नि ये᳘ ऽविद्वाᳫं᳘स उपय᳘न्ति य᳘था᳘रण्या᳘न्यां᳘ मुग्धां᳘श् च᳘रतो ऽशना᳘या᳘ वा᳘ पिपा᳘सा᳘ वा᳘ पा᳘प्मा᳘नो र᳘क्षाᳫं᳘सि सचन्ते᳘ ऽथ ये᳘ विद्वाᳫं᳘सो य᳘था᳘ प्रवा᳘हा᳘त् प्रवा᳘ह᳘म् अ᳘भया᳘द् अ᳘भयम् एवᳫं᳘ हैव᳘ ते᳘ देव᳘ता᳘यै देव᳘ता᳘म् उपसं᳘यन्ति ते᳘ स्वस्ति᳘ स्वर्गं᳘ लोकᳫं᳘ स᳘मश्नुवते ॥  
## १३
त᳘द् आ᳘हुः ॥  
क᳘ति संवत्सर᳘स्या᳘हा᳘नि प᳘र᳘ञ्चि क᳘त्य् अर्वा᳘ञ्ची᳘ति स᳘ या᳘नि सकृ᳘त्सकृद् उपय᳘न्ति ता᳘नि प᳘रा᳘ञ्च्य् अ᳘थ या᳘नि पु᳘नःपुनस् ता᳘न्य् अर्वा᳘ञ्च्य् अर्वा᳘ञ्ची᳘ति ह᳘ त्व् ए᳘वैना᳘न्य् उ᳘पा᳘सीत षडह᳘योर् ह्य् आ᳘वृत्तिम् अ᳘न्व् आ᳘व᳘र्तते ॥  
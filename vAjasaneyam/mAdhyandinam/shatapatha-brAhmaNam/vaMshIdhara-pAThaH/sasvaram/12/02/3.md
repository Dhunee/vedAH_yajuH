+++
title = "३"

+++
## ०१
स वा᳘ऽएष᳘ संवत्सरो᳘ बृहती᳘मभिस᳘म्पन्नः ॥  
द्वा᳘वार्क्ष्यताम᳘ह्नाँ षडहौ द्वौ᳘ पृष्ठ्या᳘भिप्लवौ᳘ गोऽआयु᳘षी दशरात्रस्तत्ष᳘ट्त्रिँशत्ष᳘ट्त्रिँशदक्षरा वै᳘ बृहती᳘ बृहत्या वै᳘ देवाः᳘ स्वर्गे᳘ लोके᳘ऽयतन्त बृहत्या᳘ स्वर्गं᳘ लोक᳘माप्नुवंस्त᳘थोऽए᳘वैष᳘ एत᳘द्बृह᳘त्यैव᳘ स्वर्गे᳘ लोके य᳘तते बृहत्या᳘ स्वर्गं᳘ लोक᳘माप्नोत्य᳘थ यो᳘ बृहत्यां का᳘मस्त᳘मे᳘वैते᳘नैवंविद᳘वरुन्द्धे ॥  
## ०२
यद्वै᳘ चतुर्विँशम᳘हः ॥  
दशरात्र᳘स्य वै त᳘त्सप्तमं᳘ वा नवमं᳘ वाभिप्लवात्पृ᳘ष्ठ्यो नि᳘र्मितः पृ᳘ष्ठ्यादभिजि᳘दभिजि᳘तः स्व᳘रसामानः स्व᳘रसामभ्यो विषुवा᳘न्विषुव᳘तः स्व᳘रसामानः स्व᳘रसामभ्यो विश्व᳘जिद्विश्वजि᳘तः पृ᳘ष्ठ्यः पृ᳘ष्ठ्यादभिप्ल᳘वोऽभिप्लवा᳘द्गोऽआयु᳘षी गोऽआयु᳘र्भ्यां दशरा᳘त्रः᳘ ॥  
## ०३
अ᳘थैतद᳘हरार्क्ष्यत् ॥  
य᳘न्महाव्रतं᳘ पञ्चविँशो᳘ ह्येत᳘स्य स्तो᳘मो भ᳘वति᳘ नाक्ष᳘राच्छ᳘न्दो᳘ व्येत्ये᳘कस्मान्न द्वा᳘भ्यां न᳘ स्तोत्रि᳘यया स्तो᳘मः ॥  
## ०४
अभिप्लवं पू᳘र्वं पुर᳘स्ताद्विषुव᳘त उपय᳘न्ति ॥  
पृ᳘ष्ठ्यमु᳘त्तरं पुत्रा वा᳘ऽअभिप्लवः᳘ पिता पृ᳘ष्ठ्यस्त᳘स्मात्पूर्ववयसे᳘ पुत्राः᳘ पित᳘रमुपजीवन्ति पृ᳘ष्ठ्यमुप᳘रिष्टाद्विषुव᳘तः पू᳘र्वमुपय᳘न्त्यभिप्लवमु᳘त्तरं त᳘स्मादुत्तरवयसे᳘ पुत्रा᳘न्पितो᳘पजीवन्त्यु᳘प ह वा᳘ऽएनं पूर्ववयसे᳘ पुत्रा᳘ जीवन्त्यु᳘पोत्तरवयसे᳘ पुत्रा᳘न्जीवति य᳘ एव᳘मेतद्वे᳘द ॥  
## ०५
त᳘दाहुः ॥  
य᳘च्चतुर्विँशम᳘हरुपे᳘त्य प्रेया᳘त्कथम᳘नागूर्ती भवती᳘ति य᳘दे᳘वादः᳘ प्रायणी᳘यमतिरात्र᳘मुपय᳘न्ति तेने᳘ति ब्रूयात् ॥  
## ०६
त᳘दाहुः ॥  
यद्द्वा᳘दश मा᳘साः संवत्सरस्या᳘थैतद᳘हर᳘त्येति यद्वै᳘षुवतम᳘वरेषामेता३त्प᳘रेषामित्य᳘वरेषां चैव प᳘रेषां चे᳘ति ह ब्रूयादात्मा वै᳘ संवत्सर᳘स्य विषुवान᳘ङ्गानि मा᳘सा य᳘त्र वा᳘ऽआत्मा तद᳘ङ्गानि य᳘त्रोऽअ᳘ङ्गानि त᳘दात्मा न वा᳘ऽआत्मा᳘ङ्गान्यतिरिच्य᳘ते᳘ नात्मा᳘नमङ्गान्य᳘तिरिच्यन्तऽएव᳘मु हैतद᳘वरेषां चैव प᳘रेषां च भवति ॥  
## ०७
अ᳘थ ह वा᳘ऽएष᳘ महासुपर्ण᳘ एव य᳘त्संवत्सरः᳘ ॥  
त᳘स्य या᳘न्पुर᳘स्ताद्विषुव᳘तः षण्मा᳘सानुपय᳘न्ति᳘ सोऽन्यतरः᳘ पक्षो᳘ऽथ यान्ष᳘डुप᳘रिष्टा᳘त्सोऽन्यतर᳘ आत्मा᳘ विषुवान्य᳘त्र वा᳘ऽआत्मा त᳘त्पक्षौ य᳘त्र वा पक्षौ त᳘दात्मा न वा᳘ऽआत्मा᳘ पक्षा᳘वतिरिच्य᳘ते᳘ नात्मा᳘नं पक्षाव᳘तिरिच्येते एव᳘मु हैतद᳘वरेषां चैव प᳘रेषां च भवति ॥  
## ०८
त᳘दाहुः ॥  
य᳘त्पुर᳘स्ताद्विषुव᳘त ऊर्ध्वान्त्स्तो᳘मान्षण्मा᳘सानुपय᳘न्ति ष᳘डुप᳘रिष्टा᳘दा᳘वृत्तान्कथ᳘मस्यैत᳘ऽऊर्ध्वा स्तो᳘मा उपेता भवन्ती᳘ति य᳘मे᳘वामु᳘मूर्ध्व᳘स्तोमं दशरात्र᳘मुपय᳘न्ति तेने᳘ति ब्रूयाद्देवे᳘भ्यो ह वै᳘ महाव्रतं न᳘ तस्थे कथ᳘मूर्ध्वै᳘ स्तो᳘मैर्विषुव᳘न्तमुपा᳘गाता᳘वृत्तैर्मामि᳘ति ॥  
## ०९
ते᳘ ह देवा᳘ ऊचुः ॥  
उ᳘प तं᳘ यज्ञक्रतुं᳘ जानीत य᳘ ऊर्ध्व᳘स्तोमो ये᳘नेद᳘माप्न᳘वामे᳘ति त᳘ऽएत᳘मूर्ध्व᳘स्तोमं दशरात्र᳘मपश्यन्त्संवत्सर᳘विधं त᳘स्य यः पृ᳘ष्ठ्यः षडह᳘ ऋत᳘वः स᳘ इमे᳘ लोका᳘श्छन्दोमाः᳘ संवत्सरो᳘ दशमम᳘हस्ते᳘नैनदाप्नुवंस्त᳘देभ्योऽतिष्ठत ति᳘ष्ठते ह वा᳘ऽअस्मै महा᳘व्रतं य᳘ एव᳘मेतद्वेद ॥  
## १०
अ᳘थ वाऽअतो᳘ऽह्नामभ्यारोहः᳘ ॥  
प्रायणी᳘येनातिरात्रे᳘णोदयनी᳘यमतिरात्र᳘मभ्या᳘रोहन्ति चतुर्विँशे᳘न महाव्रत᳘मभिप्लवे᳘न प᳘रमभिप्लवं पृ᳘ष्ठ्येन प᳘रं पृ᳘ष्ठ्यमभिजि᳘ता विश्वजि᳘तँ स्व᳘रसामभिः प᳘रान्त्स्व᳘रसाम्नो᳘ऽथैतद᳘हर᳘नभ्यारूढं यद्वै᳘षुवतमभि᳘ ह वै श्रे᳘याँसँ रोहति᳘ नैनं पा᳘पीयानभ्या᳘रोहति य᳘ एव᳘मेत᳘द्वे᳘द ॥  
## ११
अ᳘थ वाऽअतो᳘ऽऽह्नां निवाहः᳘ ॥  
प्रायणी᳘योऽतिरात्र᳘श्चतुर्विँशाया᳘ह्ने नि᳘वहति चतुर्विँशम᳘हरभिप्ल᳘वायाभिप्लवः पृ᳘ष्ठ्याय पृ᳘ष्ठ्योऽभिजि᳘तेऽभिजित्स्व᳘रसामभ्यः स्व᳘रसामानो विषुव᳘ते विषुवान्त्स्व᳘रसामभ्यः स्व᳘रसामानो विश्वजि᳘ते विश्वजित्पृ᳘ष्ठ्याय पृ᳘ष्ठ्योऽभिप्लवा᳘याभिप्लवो᳘ गोऽआयु᳘र्भ्यां गोऽआयु᳘षी दशरात्रा᳘य दशरात्रो᳘ महाव्रता᳘य महाव्रत᳘मुदयनी᳘यायातिरात्रा᳘योदयनी᳘योऽतिरात्रः᳘ स्वर्गा᳘य लोका᳘य प्रतिष्ठा᳘याऽअन्ना᳘द्याय ॥  
## १२
ता᳘नि वा᳘ऽएता᳘नि ॥  
यज्ञारण्या᳘नि यज्ञक्षत्रा᳘णि ता᳘नि शतँ᳘-शतँ रथाह्न्यान्य᳘न्तरेण ता᳘नि ये᳘ऽविद्वाँस उपय᳘न्ति य᳘थारण्यान्यां᳘ मुग्धांश्च᳘रतोऽशनाया᳘ वा पिपासा᳘ वा पाप्मा᳘नो र᳘क्षाँसि सचन्ते᳘ऽथ ये᳘ विद्वाँसो य᳘था प्रवाहा᳘त्प्रवाहमभयाद᳘भयमेवँ᳘ हैव ते᳘ देव᳘तायै देव᳘तामुपसं᳘यन्ति ते᳘ स्वस्ति᳘ स्वर्गं᳘ लोकँ स᳘मश्नुवते ॥  
## १३
त᳘दाहुः ॥  
क᳘ति संवत्सरस्या᳘हानि प᳘राञ्चि क᳘त्यर्वाञ्ची᳘ति स या᳘नि सकृ᳘त्सकृदुपय᳘न्ति ता᳘नि प᳘राञ्च्य᳘थ या᳘नि पु᳘नः-पुनस्ता᳘न्यर्वा᳘ञ्च्यर्वाञ्ची᳘ति ह᳘ त्वे᳘वैनान्यु᳘पासीत षडह᳘योर्ह्या᳘वृत्तिम᳘न्वाव᳘र्तते ॥ ब्राह्मणम् ॥ ७ [२.३.] ॥   

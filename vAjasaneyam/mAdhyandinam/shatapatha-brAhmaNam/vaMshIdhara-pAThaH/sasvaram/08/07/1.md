+++
title = "१"

+++
## ०१
ऋत᳘व्या उ᳘पदधाति॥  
ऋत᳘व एते य᳘दृत᳘व्या ऋतू᳘ने᳘वैतदु᳘पदधाति त᳘देतत्स᳘र्वं य᳘दृत᳘व्याः संवत्सरो वा᳘ ऋत᳘व्याः संवत्सर᳘ इदं स᳘र्वमिद᳘मे᳘वैतत्स᳘र्वमु᳘पदधात्य᳘थो प्रज᳘ननमेत᳘त्संवत्सरो वा᳘ ऋत᳘व्याः संवत्सरः᳘ प्रज᳘ननम् प्रज᳘ननमे᳘वैतदु᳘पदधाति॥  
## ०२
य᳘द्वेव᳘ ऽर्त᳘व्या उपद᳘धाति॥  
क्षत्र वा᳘ ऋत᳘व्या वि᳘श इमा इ᳘तरा इ᳘ष्टकाः क्षत्रं त᳘द्विश्य᳘त्ता᳘रं दधाति ताः स᳘र्वासु चि᳘तिषू᳘पदधाति स᳘र्वस्यां त᳘द्विशि᳘ क्षत्र᳘मत्ता᳘रं दधाति॥  
## ०३
य᳘द्वेव᳘ ऽर्त᳘व्या उपद᳘धाति॥  
संवत्सर᳘ ए᳘षो ऽग्निः स᳘ ऋत᳘व्याभिः सं᳘हितः संवत्सर᳘मे᳘वैत᳘दृतु᳘भिः सं᳘तनोति सं᳘दधाति ता वै ना᳘नाप्रभृतयः समानो᳘दर्का ऋत᳘वो वा᳘ असृज्यन्त ते᳘ सृष्टा ना᳘नै᳘वासन्᳘॥  
## ०४
ते ऽब्रुवन्॥  
न वा᳘ इत्थं स᳘न्तः शक्ष्यामः प्र᳘जनयितुं रूपैः᳘ समा᳘यामे᳘ति त ए᳘कैकमृतुं᳘ रूपैः᳘ समा᳘यंस्त᳘स्मादे᳘कैकस्मिन्नृतौ स᳘र्वेषामृतू᳘नां रूपं ता यन्ना᳘नाप्रभृतयो ना᳘ना ह्य᳘सृज्यन्ता᳘थ य᳘त्समानो᳘दर्का रूपैर्हि᳘ समा᳘यन्॥  
## ०५
स उ᳘पदधाति॥  
त᳘पश्च तपस्य᳘श्च शैशिरा᳘वृतू इ᳘ति ना᳘मनी एनयोरेते ना᳘मभ्यामे᳘वैने एतदु᳘पदधात्यसौ वा᳘ आदित्यस्त᳘पस्त᳘स्मादेता᳘वृतू अ᳘नन्तर्हितौ तद्य᳘देत᳘स्मादेता᳘वृतू अ᳘नन्तर्हितौ त᳘स्मादेतौ त᳘पश्च तपस्य᳘श्च॥  
## ०६
अग्नेरन्तःश्ले᳘षो ऽसी᳘ति॥  
संवत्सर᳘ ए᳘षो ऽग्निः स᳘ ऋत᳘व्याभिः सं᳘हितः संवत्सरमेवैतदृतु᳘भिः सं᳘तनोति सं᳘दधाति क᳘ल्पेतां द्या᳘वापृथिवी᳘ कल्पन्तामा᳘प ओ᳘षधय इ᳘तीद᳘मे᳘वैतत्स᳘र्वमृतु᳘भिः कल्पयति क᳘ल्पन्तामग्न᳘यः पृ᳘थङ्न᳘म ज्यै᳘ष्ठ्याय स᳘व्रता इ᳘त्यग्न᳘यो हैते पृ᳘थग्य᳘देता इ᳘ष्टकास्ते य᳘थान᳘योरृत्वोर्ज्यै᳘ष्ठ्याय क᳘ल्पेरन्नेव᳘मेत᳘दाह ये᳘ अग्न᳘यः स᳘मनसो ऽन्तरा द्या᳘वापृथिवी᳘ इमे इ᳘ति य᳘थैव य᳘जुस्त᳘था ब᳘न्धुः शैशिरा᳘वृतू᳘ अभिक᳘ल्पमाना इ᳘न्द्रमिव देवा᳘ अभिसं᳘विशन्त्वि᳘ति यथे᳘न्द्रं देवा᳘ अभिसं᳘विष्टा एव᳘मिमा᳘वृतू ज्यै᳘ष्ठ्यायाभिसं᳘विशन्त्वि᳘त्येतद्द्वे इ᳘ष्टके भवतो द्वौ हि मा᳘सावृतुः᳘ सकृ᳘त्सादयत्ये᳘कं त᳘दृतुं᳘ करोति॥  
## ०७
तद्य᳘देते अ᳘त्रोपद᳘धाति॥  
संवत्सर᳘ ए᳘षो ऽग्नि᳘रिम᳘ उ लोकाः᳘ संवत्सरस्त᳘स्य द्यौ᳘रेव᳘ पञ्चमी चि᳘तिर्द्यौ᳘रस्य शि᳘शिर ऋतुस्तद्य᳘देते अ᳘त्रोपद᳘धाति य᳘दे᳘वास्यैते᳘ आत्म᳘नस्त᳘दस्मिन्नेतत्प्र᳘तिदधाति त᳘स्मादेते᳘ अत्रो᳘पदधाति॥  
## ०८
य᳘द्वे᳘वैते अ᳘त्रोपद᳘धाति॥  
प्रजा᳘पतिरे᳘षो ऽग्निः᳘ संवत्सर᳘ उ प्रजा᳘पतिस्त᳘स्य शि᳘र एव᳘ पञ्चमी चि᳘तिः शि᳘रो ऽस्य शि᳘शिर ऋतुस्तद्य᳘देते अ᳘त्रोपद᳘धाति य᳘दे᳘वास्यैते आत्म᳘नस्त᳘दस्मिन्नेतत्प्र᳘तिदधाति त᳘स्मादेते अत्रो᳘पदधाति॥  
## ०९
स᳘ पुर᳘स्तात्स्वयमातृणा᳘यै च विश्व᳘ज्योतिषश्च ऽर्त᳘व्ये उ᳘पदधाति॥  
द्यौर्वा᳘ उत्तमा᳘ स्वयमातृ᳘णादित्य᳘ उत्तमा᳘ विश्व᳘ज्योतिरर्वाची᳘नं त᳘द्दिव᳘श्चादित्या᳘च्च ऽर्तू᳘न्दधाति त᳘स्मादर्वाची᳘नमेवा᳘त ऋतवो᳘ ऽथो प्रज᳘ननमेत᳘दर्वाची᳘नं त᳘द्दिव᳘श्चादित्या᳘श्च प्रज᳘ननं दधाति त᳘स्मादर्वाची᳘नमेवा᳘तः प्र᳘जायते स्थितं᳘ हैवा᳘तः प᳘राक्प्रज᳘ननं या᳘वन्तो᳘ ह्येव सना᳘ग्रे देवास्ता᳘वन्तो देवाः᳘॥  
## १०
अ᳘थ प्रथमा᳘यै स्वयमातृणा᳘यै प्रथमा᳘यै च विश्व᳘ज्योतिष उप᳘रिष्टादृत᳘व्ये उ᳘पदधाति॥  
इयं वै᳘ प्रथमा᳘ स्वयमातृ᳘णाग्निः᳘ प्रथमा᳘ विश्व᳘ज्योतिस्त᳘दूर्ध्वा᳘नृतू᳘न्दधाति त᳘स्मादित᳘ ऊर्ध्वा᳘ ऋतवो᳘ ऽथो प्रज᳘ननमेत᳘दितस्त᳘दूर्ध्व᳘म् प्रज᳘ननं दधाति त᳘स्मादित᳘ ऊर्ध्व᳘मेव प्र᳘जायते॥  
## ११
ता न᳘ व्यूहेत्॥  
ने᳘दृतून्व्यू᳘हानी᳘ति यो वै᳘ म्रिय᳘त ऋत᳘वो ह त᳘स्मै᳘ व्युह्यन्ते त᳘स्माद्य᳘त्रैव᳘ प्रथमे᳘ उपद᳘धाति तत्स᳘र्वा उ᳘पदध्यात्॥  
## १२
अ᳘थो इमे वै᳘ लोका᳘ ऋत᳘व्याः॥  
इमांस्त᳘ल्लोका᳘नूर्ध्वांश्चि᳘तिभिश्चिनोत्य᳘थो क्षत्रं वा᳘ ऋत᳘व्याः क्षत्रं त᳘दूर्ध्वं चि᳘तिभिश्चिनोत्य᳘थो संवत्सरो वा᳘ ऋत᳘व्याः संवत्सरं त᳘दूर्ध्वं चि᳘तिभिश्चिनोति ता᳘ नान्य᳘या य᳘जुष्मत्ये᳘ष्टकयोप᳘रिष्टादभ्यु᳘पदध्यान्ने᳘त्क्षत्रं᳘ वि᳘शाभ्युपद᳘धानी᳘ति॥  
## १३
ता᳘ हैता᳘ एव᳘ संया᳘न्यः॥  
एतद्वै᳘ देवा᳘ ऋत᳘व्याभिरे᳘वेमां᳘लोकान्त्स᳘मयुरित᳘श्चोर्ध्वा᳘नमु᳘तश्चार्वा᳘चस्त᳘थै᳘वैतद्य᳘जमान ऋत᳘व्याभिरे᳘वेमां᳘लोकान्त्सं᳘यातीत᳘श्चोर्ध्वा᳘नमु᳘तश्चार्वा᳘चः॥  
## १४
त᳘दु ह च᳘रकाध्वर्यवः॥  
अन्या᳘ एव᳘ संया᳘नीरित्यु᳘पदधति न त᳘था कुर्यादत्यहैव᳘ रेचयन्त्येता᳘ उ एव᳘ संया᳘न्यः॥  
## १५
अ᳘थ विश्व᳘ज्योतिषमु᳘पदधाति॥  
आदित्यो वा᳘ उत्तमा᳘ विश्व᳘ज्योतिरादित्यो᳘ ह्ये᳘वामु᳘ष्मिंलोके᳘ विश्व᳘ज्योतिरादित्य᳘मे᳘वैतदु᳘पदधाति॥  
## १६
य᳘द्वेव᳘ विश्व᳘ज्योतिषमुपद᳘धाति॥  
प्रजा वै᳘ विश्व᳘ज्योतिः प्रजा᳘ ह्येव वि᳘श्वं ज्यो᳘तिः प्रज᳘ननमे᳘वैतदु᳘पदधाति॥  
## १७
स᳘ पुर᳘स्तात्स्वयमातृणा᳘यै विश्व᳘ज्योतिषमु᳘पदधाति॥  
द्यौर्वा᳘ उत्तमा᳘ स्वयमातृ᳘णादि᳘त्य᳘ उत्तमा᳘ विश्व᳘ज्योतिरर्वाची᳘नं त᳘द्दिव᳘ आदित्यं᳘ दधाति त᳘स्मादे᳘षो ऽर्वाची᳘नमेवा᳘तस्तप त्य᳘थो प्रज᳘ननमेत᳘दर्वाची᳘नं त᳘द्दिवः᳘ प्रज᳘ननं दधाति त᳘स्मादर्वाची᳘नमेवा᳘तः प्र᳘जायते॥  
## १८
अ᳘थ प्रथमा᳘यै स्वयमातृणा᳘यै॥  
उप᳘रिष्टाद्विश्व᳘ज्योतिषमु᳘पदधातीयं वै᳘ प्रथमा᳘ स्वयमातृ᳘णाग्निः᳘ प्रथमा᳘ विश्व᳘ज्योतिरितस्त᳘दूर्ध्व᳘मग्निं᳘ दधाति तस्मादित᳘ ऊ᳘र्ध्वो ऽग्नि᳘र्दीप्यते᳘ ऽथो प्रज᳘ननमेत᳘दितस्त᳘दूर्ध्व᳘म् प्र᳘जननं दधाति त᳘स्मादित᳘ ऊर्ध्व᳘मेव प्र᳘जायते॥  
## १९
अ᳘थ मध्यमा᳘यै स्वयमातृणा᳘यै॥  
उप᳘रिष्टाद्विश्व᳘ज्योतिषमु᳘पदधात्यन्त᳘रिक्षं वै᳘ मध्यमा᳘ स्वयमातृणा᳘ वायु᳘र्मध्यमा᳘ विश्व᳘ज्योतिरन्त᳘रिक्षे त᳘द्वायुं᳘ दधाति त᳘स्मादय᳘मन्त᳘रिक्षे वायुः᳘॥  
## २०
ता᳘न्येता᳘नि ज्यो᳘तींषि॥  
तद्य᳘देता᳘ एव᳘मुपद᳘धात्येता᳘न्ये᳘वैतज्ज्यो᳘तींषि सम्य᳘ञ्चि दधाति त᳘स्मादित᳘ ऊ᳘र्ध्वो ऽग्निर्दी᳘प्यते ऽर्वा᳘ङ्सा᳘वादित्य᳘स्तपत्यन्त᳘रिक्षे ऽयं᳘ तिर्य᳘ङ् वायुः᳘ पवते॥  
## २१
परमेष्ठी᳘ त्वा सादयत्वि᳘ति॥  
परमेष्ठी᳘ ह्येता᳘म् पञ्चमीं चि᳘तिम᳘पश्यद्दिव᳘स्पृष्ठे ज्यो᳘तिष्मतीमि᳘ति दिवो ह्य᳘सौ᳘ पृष्ठे ज्यो᳘तिष्मानादित्यः᳘॥  
## २२
वि᳘श्वस्मै प्राणा᳘यापाना᳘य॥  
व्यानाये᳘ति प्राणो वै᳘ विश्व᳘ज्योतिः स᳘र्वस्मा उ वा᳘ एत᳘स्मै प्राणो वि᳘श्वं ज्यो᳘तिर्यछे᳘ति स᳘र्वं ज्यो᳘तिर्यछे᳘त्येतत्सू᳘र्यस्ते᳘ ऽधिपतिरि᳘ति सू᳘र्यमे᳘वास्या अ᳘धिपतिं करोति सादयित्वा सू᳘ददोहसा᳘धिवदति त᳘स्योक्तो ब᳘न्धुः॥  
## २३
ता᳘ हैता᳘ एव᳘ संया᳘न्यः॥  
एतद्वै᳘ देवा᳘ विश्व᳘ज्योतिर्भिरे᳘वेमांलोकान्त्स᳘मयुरित᳘श्चोर्ध्वा᳘नमु᳘तश्चार्वा᳘चस्त᳘थै᳘वैतद्य᳘जमानो विश्व᳘ज्योतिर्भिरे᳘वेमां᳘लोकान्त्सं᳘यातीत᳘श्चोर्ध्वा᳘नमु᳘तुश्चार्वा᳘चः॥  
## २४
त᳘दु ह च᳘रकाध्वर्यवो॥  
ऽन्या᳘ एव᳘ संया᳘नीरित्यु᳘पदधति न त᳘था कुर्यादत्य᳘हैव᳘ रेचयन्त्येता᳘ उ एव᳘ संया᳘न्यः॥  
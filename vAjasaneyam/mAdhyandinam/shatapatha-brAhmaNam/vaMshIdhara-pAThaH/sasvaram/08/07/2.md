+++
title = "२"

+++
## ०१
अ᳘थ लोकम्पृणामु᳘पदधाति॥  
असौ वा᳘ आदित्यो᳘ लोकम्पृ᳘णैष᳘ हीमां᳘लोका᳘न्पूर᳘यत्यमु᳘मे᳘वैत᳘दादित्यमु᳘पदधाति तां स᳘र्वासु चि᳘तिषू᳘पदधातीमे वै᳘ लोका᳘ एताश्चि᳘तयो ऽमुं त᳘दादित्य᳘मेषु᳘ लोके᳘षु दधाति त᳘स्मादेष स᳘र्वेभ्य ए᳘वैभ्यो᳘ लोके᳘भ्यस्तपति॥  
## ०२
य᳘द्वेव᳘ लोकम्पृणा᳘मुपद᳘धाति॥  
क्षत्रं वै᳘ लोकम्पृणा वि᳘श इमा इ᳘तरा इ᳘ष्टकाः क्षत्रं त᳘द्विश्य᳘त्ता᳘रं दधाति तां स᳘र्वासु चि᳘तिषू᳘पदधाति स᳘र्वस्यां त᳘द्विशि᳘ क्षत्र᳘मत्ता᳘रं दधाति॥  
## ०३
सैषै᳘कैव᳘ भवति॥  
एकस्थं त᳘त्क्षत्र᳘मेकस्थां श्रि᳘यं करोत्य᳘थ या᳘ द्विती᳘या मिथुनं त᳘दर्ध᳘मु हैत᳘दात्म᳘नो य᳘न्मिथुनं᳘ यदा वै᳘ सह᳘ मिथुनेना᳘थ सर्वो᳘ ऽथ कृत्स्नः᳘ कृत्स्न᳘ताया ए᳘केन य᳘जुषा बह्वीरि᳘ष्टका उ᳘पदधाति क्षत्रं त᳘द्वीर्येणात्या᳘दधाति क्षत्रं᳘ विशो᳘ वीर्य᳘वत्तरं करोत्यथे᳘तराः पृ᳘थङ्ना᳘ना य᳘जुर्भिरु᳘पदधाति विशं त᳘त्क्षत्रा᳘दवीर्य᳘तरां करोति पृथग्वादि᳘नीं ना᳘नाचेतसम्॥  
## ०४
स वा᳘ अस्यां᳘ स्रक्त्या᳘म् प्रथमे उ᳘पदधाति॥  
अमुं त᳘दादित्य᳘मेत᳘स्यां दिशि᳘ पधात्य᳘थेतस्त᳘स्माद᳘तो ऽनुपर्यैत्य᳘थेतस्त᳘स्माद᳘तो ऽनुपर्यैत्य᳘थेतस्त᳘स्माद᳘तो ऽनुपर्यैत्यथा᳘तस्त᳘स्मादतो ऽनुपर्यै᳘ति॥  
## ०५
स यद्य᳘त्रैव᳘ प्रथमे᳘ उपद᳘धाति॥  
त᳘दुत्तमे᳘ अनूपदध्या᳘त्सकृ᳘द्धै᳘वासा᳘वादित्य᳘ इमां᳘लोका᳘न्पर्ये᳘त्य᳘ नातिप्र᳘च्यवेतातिहृ᳘त्य पू᳘र्वे उत्तमे᳘ अनू᳘पदधात्यमुं त᳘दादित्य᳘मिमां᳘लोका᳘नतिप्र᳘च्यावयति त᳘स्मादसा᳘वादित्य᳘ इमां᳘लोकान᳘संस्थितो द᳘क्षिणावृत्पु᳘नः पुनरनुपर्यै᳘ति॥  
## ०६
लोक᳘म् पृण छिद्र᳘म् पृणे᳘ति॥  
लोकं᳘ च पूर᳘य छिद्रं᳘ च पूरये᳘त्येतद᳘थो सीद ध्रुवा त्वमित्य᳘थो सीद स्थिरा त्वम् प्र᳘तिष्ठिते᳘त्येत᳘दिन्द्राग्नी᳘ त्वा बृ᳘हस्प᳘तिरस्मिन्यो᳘नावसीषदन्नि᳘तीन्द्राग्नी᳘ च त्वा बृ᳘हस्प᳘तिश्चास्मिन्यो᳘नौ प्र᳘त्यतिष्ठिपन्नि᳘त्येत᳘दनुष्टु᳘भा वाग्वा᳘ अनुष्टुब्वागि᳘न्द्र इ᳘न्द्रो लोकम्पृणा न᳘ सादयत्य᳘सन्नो᳘ ह्येष सू᳘ददोहसा᳘ वदति प्राणो वै सू᳘ददोहाः प्रा᳘णेनै᳘वैनमेतत्सं᳘तनोति संदधाति॥  
## ०७
त᳘दाहुः॥  
कथ᳘मेषा᳘ लोकम्पृणा᳘यातयाम्नी भवती᳘त्यसौ वा᳘ आदित्यो᳘ लोकम्पृणा᳘यातयामा वा᳘ एषो᳘ ऽथो वाग्वै᳘ लोकम्पृणा᳘यातयाम्न्यु वै वा᳘क्॥  
## ०८
स वै य᳘जुष्मतीरुपधा᳘य॥  
लोकम्पृण᳘या प्र᳘छादयत्य᳘न्नं वै य᳘जुष्मत्य इ᳘ष्टका आत्मा᳘ लोकम्पृणा᳘न्नं त᳘दात्म᳘ना प᳘रिदधाति त᳘स्माद᳘न्नमात्म᳘ना परिहितमा᳘त्मैव᳘ भवति॥  
## ०९
स वा᳘ आत्म᳘न्नेव᳟॥  
य᳘जुष्मतीरुपद᳘धाति न᳘ पक्षपुछे᳘ष्वात्मंस्तद᳘न्नं दधाति य᳘दु वा᳘ आत्मन्न᳘न्नं धीय᳘ते त᳘दात्मा᳘नम᳘वति त᳘त्पक्षपुछान्य᳘थ य᳘त्पक्षपुछे᳘षु᳘ नैव त᳘दात्मा᳘नम᳘वति न᳘ पक्षपुछा᳘नि॥  
## १०
उभ᳘यीर्य᳘जुष्मतीश्च लोकम्पृणा᳘श्चात्मन्नु᳘पदधाति॥  
त᳘स्मादय᳘मात्मा द्वि᳘गुणो बहुल᳘तर इव लोकम्पृणा᳘ एव᳘ पक्षपुछे᳘षु त᳘स्मात्पक्षपुछा᳘नि त᳘नीयांसीवानू᳘चीश्च तिर᳘श्चीत्मन्नु᳘पदधात्य᳘स्थीनि वा इ᳘ष्टकास्त᳘स्मादिमा᳘न्यन्व᳘ञ्चि च तिर्य᳘ञ्चि चात्मन्न᳘स्थीनि प᳘राचीरेव᳘ पक्षपुछे᳘षु न हि किं᳘ चन᳘ पक्षपुछे᳘षु तिर्यगस्थ्य᳘स्ति त᳘द्धैत᳘देव᳘ चित᳘स्य चा᳘चितस्य च विज्ञा᳘नमेव᳘मेव᳘ चित᳘ इतरथा᳘चितः॥  
## ११
स वै᳘ स्वयमातृणां᳘ लोकम्पृण᳘या प्र᳘छादयति॥  
प्राणो वै᳘ स्वयमातृ᳘णादित्यो᳘ लोकम्पृणा᳘ प्राणं त᳘दादित्ये᳘न स᳘मिन्द्धे त᳘स्मादय᳘मुष्णः᳘ प्राणस्त᳘या स᳘र्वमात्मा᳘नम् प्र᳘छादयति स᳘र्वं त᳘दात्मा᳘नमादित्ये᳘न स᳘मिन्द्धे त᳘स्मादयं स᳘र्व ए᳘वा᳘त्मोष्णस्त᳘द्धैत᳘देव᳘ जीविष्यत᳘श्च मरिष्यत᳘श्च विज्ञा᳘नमुष्ण᳘ एव᳘ जीविष्य᳘ञ्छीतो᳘ मरिष्य᳘न्॥  
## १२
स य᳘स्यां स्रक्त्या᳘म् प्रथमे᳘ उपद᳘धाति॥  
त᳘तो दश᳘भिर्दशभिः संछाद᳘यन्नेत्या᳘ स्वयमातृणा᳘यै स ते᳘नैव᳘ दक्षिणावृ᳘ज्जघ᳘नेन स्वयमातृणां᳘ संछाद᳘यन्ने᳘त्यानू᳘क्याया अ᳘थ पु᳘नरे᳘त्य त᳘मवधिं सं᳘छादयति॥  
## १३
आत्मा᳘नम᳘ग्रे सं᳘छादयति॥  
आत्मा᳘ ह्येवा᳘ग्रे सम्भवतः सम्भ᳘वत्य᳘थ द᳘क्षिणम् पक्षम᳘थ पु᳘छमथो᳘त्तरं त᳘द्दक्षिणावृत्तद्धि᳘ देवत्रा᳘थो एवं वा᳘ असा᳘वादित्य᳘ इमां᳘लोका᳘न्दक्षिणावृ᳘दनुपर्यै᳘ति॥  
## १४
स᳘ एष᳘ प्राण᳘ एव य᳘ल्लोकम्पृणा᳟॥  
त᳘या स᳘र्वमात्मा᳘नम् प्र᳘छादयति स᳘र्वस्मिस्त᳘दात्म᳘न्प्राणं᳘ दधाति तद्य᳘द्धास्यैषा᳘ङ्गं नाभिप्राप्नुया᳘त्प्राणो᳘ हास्य त᳘द᳘ङ्गं नाभिप्रा᳘प्नुयाद्य᳘दु वै᳘ प्राणो᳘ ऽङ्गं नाभिप्राप्नो᳘ति शु᳘ष्यति वा वै तन्म्ला᳘यति वा त᳘स्मादेनं स᳘र्वमे᳘वैत᳘या प्र᳘छादयेत्॥  
## १५
स वा᳘ आत्म᳘न एवा᳘धि पक्षपुछा᳘नि चिनोति॥  
आत्म᳘नो᳘ ह्येवाध्य᳘ङ्गानि प्ररो᳘हन्त्य᳘थ य᳘त्पुर᳘स्तादर्वा᳘चीरुपदध्याद्य᳘थान्य᳘त आहृत्या᳘ङ्गम् प्रतिदध्या᳘त्तादृक्त᳘त्॥  
## १६
न᳘ भिन्नां न᳘ कृष्णामु᳘पदध्यात्॥  
आ᳘र्छति वा᳘ एषा या᳘ भिद्य᳘त आ᳘र्तम्वेत᳘द्रूपं य᳘त्कृष्णं नेदा᳘र्तमात्मा᳘नमभिसंस्कर᳘वा इ᳘ति ना᳘भिन्नाम् प᳘रास्येन्नेद᳘नार्तमात्म᳘नो बहिर्धा᳘ कर᳘वाणी᳘ति धि᳘ष्ण्येभ्यः प्रतिसंख्या᳘य या᳘ विरा᳘जमतिरिच्ये᳘रन्नो᳘त्तरामुद्भ᳘वेयुस्तद्वै ख᳘लु ता आ᳘र्छन्ति ता᳘ भि᳘त्त्वोत्कर उ᳘त्किरेदुत्करो वा अ᳘तिरिक्तस्य प्रतिष्ठा तद्यत्रा᳘तिरिक्तस्य प्रतिष्ठा त᳘दे᳘वैना एतत्प्र᳘तिष्ठापयति॥  
## १७
अथा᳘त इष्टकामात्रा᳘णामेव᳟॥  
पादमात्रीः᳘ प्रथमा᳘यां चोत्तमा᳘यां च चि᳘त्योरु᳘पदध्यात्प्रतिष्ठा वै पा᳘दो यो वै पा᳘दः स ह᳘स्त ऊर्वस्थमा᳘त्र्यो व᳘र्षिष्ठाः स्युर्न᳘ ह्यूर्वस्थात्किं᳘ चन व᳘र्षीयो ऽस्थ्य᳘स्ति त्र्यालिखित᳘वत्यस्तिस्रश्चि᳘तयः स्युस्त्रिवृ᳘तो᳘ हीमे᳘ लोका अ᳘परिमितालिखिते द्वे र᳘सो हैते चि᳘ती अ᳘परिमित उ वै र᳘सः स᳘र्वा᳘स्त्वेव᳘ त्र्यालिखित᳘वत्यः स्युः स᳘र्वे᳘ ह्ये᳘वेमे᳘ लोका᳘स्त्रिवृ᳘तः॥  
## १८
अथा᳘त इ᳘ष्टकानामे᳘वाव᳘पनस्य॥  
यां कां᳘ च य᳘जुष्मतीमि᳘ष्टकां विद्यात्ता᳘म् मध्यमा᳘यां चि᳘ता उ᳘पदध्यादन्त᳘रिक्षं वै᳘ मध्यमा चि᳘तिरन्त᳘रिक्षमु वै स᳘र्वेषाम् भूता᳘नामाव᳘पनम᳘थो अ᳘न्नं वै य᳘जुष्मत्य इ᳘ष्टका उद᳘रम् मध्यमा चि᳘तिरुद᳘रे तदन्नं᳘ दधाति॥  
## १९
त᳘दाहुः॥  
नो᳘पदध्यान्ने᳘दतिरेच᳘यानी᳘ति स वा उ᳘पैव᳘ दध्यात्का᳘मेभ्यो वा᳘ एता इ᳘ष्टका उ᳘पधीयन्ते न वै का᳘मानाम᳘तिरिक्तमस्ति स वै᳘ नैवो᳘पदध्यादेता᳘वद्वा᳘ एत᳘द्देवा᳘ अकुर्वन्॥  
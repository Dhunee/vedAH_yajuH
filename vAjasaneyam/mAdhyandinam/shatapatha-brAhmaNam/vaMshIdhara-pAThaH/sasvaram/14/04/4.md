+++
title = "४"

+++
## ०१
त्रयं वा᳘ इदं ना᳘म रूपं क᳘र्म॥  
ते᳘षां ना᳘म्नां वागि᳘त्येत᳘देषामुक्थम᳘तो हि स᳘र्वाणि ना᳘मान्युत्ति᳘ष्ठन्त्येत᳘देषां सा᳘मैतद्धि स᳘र्वैर्ना᳘मभिः सम᳘मेत᳘देषाम् ब्र᳘ह्मैतद्धि स᳘र्वाणि ना᳘मानि बिभ᳘र्ति॥  
## ०२
अ᳘थ रूपा᳘णाम्॥  
च᳘क्षुरि᳘त्येत᳘देषामुक्थम᳘तो हि स᳘र्वाणि रूपा᳘ण्युत्ति᳘ष्ठन्त्येत᳘देषां सा᳘मैतद्धि स᳘र्वै रूपैः᳘ सम᳘मेत᳘देषाम् ब्र᳘ह्मैतद्धि स᳘र्वाणि रूपा᳘णि बिभ᳘र्ति॥  
## ०३
अ᳘थ क᳘र्मणाम्॥  
आत्मे᳘त्येत᳘देषामुक्थम᳘तो हि स᳘र्वाणि क᳘र्माण्युत्ति᳘ष्ठन्त्येत᳘देषां सा᳘मैतद्धि स᳘र्वैः क᳘र्मभिः सम᳘मेत᳘देषाम् ब्र᳘ह्मैतद्धि स᳘र्वाणि क᳘र्माणि बिभ᳘र्ति त᳘देत᳘त्त्रयं सदे᳘कमय᳘मा᳘त्मा᳘त्मो ए᳘कः स᳘न्नेत᳘त्त्रयं त᳘देत᳘दमृ᳘तं सत्ये᳘न छन्न᳘म् प्राणो वा᳘ अमृ᳘तं नामरूपे᳘ सत्यं ता᳘भ्यामय᳘म् प्राण᳘श्छन्नः᳟॥  
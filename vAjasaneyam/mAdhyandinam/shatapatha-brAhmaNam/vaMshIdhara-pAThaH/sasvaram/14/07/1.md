+++
title = "१"

+++
## ०१
जनकं᳘ ह वै᳘देहं या᳘ज्ञवल्क्यो जगाम॥  
स᳘मेनेन वदिष्य इत्य᳘थ ह य᳘ज्जनक᳘श्च वै᳘देहो या᳘ज्ञवल्क्यश्चाग्निहोत्रे᳘ समूद᳘तुस्त᳘स्मै ह या᳘ज्ञवल्क्यो व᳘रं ददौ स᳘ ह कामप्रश्न᳘मेव᳘ वव्रे तं᳘ हास्मै ददौ तं᳘ ह सम्रा᳘डेव पू᳘र्वः पप्रछ॥  
## ०२
या᳘ज्ञवल्क्य किं᳘ज्योतिरयम् पु᳘रुष इ᳘ति॥  
आदित्य᳘ज्योतिः सम्राडि᳘ति होवाचादित्ये᳘नै᳘वायं ज्यो᳘तिषास्ते प᳘ल्ययते क᳘र्म कुरुते उइप᳘र्येती᳘त्येव᳘मे᳘वैत᳘द्याज्ञवल्क्य॥  
## ०३
अ᳘स्तमित आदित्ये᳘ याज्ञवल्क्य॥  
किं᳘ज्योतिरे᳘वायम् पु᳘रुष इ᳘ति चन्द्र᳘ज्योतिः सम्राडि᳘ति होवाच चन्द्रे᳘णै᳘वायं ज्यो᳘तिषास्ते प᳘ल्ययते क᳘र्म कुरुते विप᳘र्येती᳘त्येव᳘मे᳘वैत᳘द्याज्ञवल्क्य॥  
## ०४
अ᳘स्तमित आदित्ये᳘ याज्ञवल्क्य॥  
चन्द्र᳘मस्य᳘स्तमिते किं᳘ज्योतिरे᳘वायम् पु᳘रुष इ᳘त्यग्नि᳘ज्योतिः सम्राडि᳘ति होवाचाग्नि᳘नै᳘वायं ज्यो᳘तिषास्ते प᳘ल्ययते क᳘र्म कुरुते विप᳘र्येती᳘त्येव᳘मे᳘वैत᳘द्याज्ञवल्क्य॥  
## ०५
अ᳘स्तमित आदित्ये᳘ याज्ञवल्क्य॥  
चन्द्र᳘मस्य᳘स्तमिते शा᳘न्तेऽग्नौ किं᳘ज्योतिरे᳘वायम् पु᳘रुष इ᳘ति वा᳘ग्ज्योतिः सम्राडि᳘ति होवाच वा᳘चै᳘वायं ज्यो᳘तिषास्ते प᳘ल्ययते क᳘र्म कुरुते विप᳘र्येती᳘ति त᳘स्माद्वै᳘ सम्राड᳘पि य᳘त्र स्वः᳘ पाणिर्न᳘ विनिर्ज्ञा᳘यते᳘ऽथ य᳘त्र वा᳘गुच्च᳘रत्यु᳘पैव त᳘त्र᳘ ण्येती᳘त्येव᳘मे᳘वैत᳘द्याज्ञवल्क्य॥  
## ०६
अ᳘स्तमित आदित्ये᳘ याज्ञवल्क्य॥  
चन्द्र᳘मस्य᳘स्तमिते शा᳘न्तेऽग्नौ᳘ शान्ता᳘यां वाचि किं᳘ज्योतिरे᳘वायम् पु᳘रुष इ᳘त्यात्म᳘ज्योतिः सम्राडि᳘ति होवाचात्म᳘नै᳘वायं ज्यो᳘तिषास्ते प᳘ल्ययते क᳘र्म कुरुते विप᳘र्येती᳘ति॥  
## ०७
कतम᳘ आत्मे᳘ति॥  
योऽयं᳘ विज्ञानम᳘यः पु᳘रुषः प्राणे᳘षु हृद्य᳘न्त᳘र्ज्योतिः स᳘ समानः स᳘न्नुभौ᳘ लोकौ सं᳘चरति ध्या᳘यतीव लेला᳘यतीव स᳘धीः स्व᳘प्नो भू᳘त्वेमं᳘ लोकम᳘तिक्रामति॥  
## ०८
स वा᳘ अयम् पु᳘रुषो जा᳘यमानः॥  
श᳘रीरमभिसम्प᳘द्यमानः पाप्म᳘भिः सं᳘सृज्यते स᳘ उत्क्रा᳘मन्म्रिय᳘माणः पाप्म᳘नो॥  
वि᳘जहाति मृत्यो᳘ रूपा᳘णि॥  
## ०९
त᳘स्य वा᳘ एत᳘स्य पु᳘रुषस्य॥  
द्वे᳘ एव स्था᳘ने भ᳘वत इदं᳘ च परलोकस्था᳘नं च सं᳘ध्यं तृती᳘यं स्वप्नस्था᳘नं त᳘स्मिन्त्सं᳘ध्ये स्था᳘ने ति᳘ष्ठन्नुभे स्था᳘ने प᳘श्यतीदं᳘ च परलोकस्था᳘नं च॥  
## १०
अ᳘थ य᳘थाक्र᳘मोऽय᳘म् परलोकस्था᳘ने भ᳘वति॥  
त᳘माक्र᳘ममाक्र᳘म्योभ᳘यान्पाप्म᳘न आनन्दां᳘श्च प᳘श्यति स य᳘त्राय᳘म् प्रस्व᳘पित्यस्य᳘ लोक᳘स्य सर्वा᳘वतो मा᳘त्रामपादा᳘य स्वयं᳘ विह᳘त्य स्वयं᳘ निर्मा᳘य स्वे᳘न भासा स्वे᳘न ज्यो᳘तिषा प्र᳘स्वपित्य᳘त्रायम् पु᳘रुषः स्वयं᳘ज्योतिर्भवति॥  
## ११
न त᳘त्र र᳘था न र᳘थयोगा न प᳘न्थानो भवन्ति॥  
अ᳘थ र᳘थान्र᳘थयोगान्प᳘थः सृजते न त᳘त्रानन्दा मु᳘दः प्रमु᳘दो भवन्त्य᳘थानन्दान्मु᳘दः प्रमु᳘दः सृजते न त᳘त्र वेशा᳘न्ताः स्र᳘वन्त्यः पुष्करि᳘ण्यो भवन्त्य᳘थ वेशा᳘न्ताः स्र᳘वन्तीः पुष्करि᳘णीः सृजते स हि᳘ कर्ता᳟॥  
## १२
तद᳘प्येते श्लो᳘काः॥  
स्व᳘प्नेन शारीर᳘मभिप्रहत्या᳘सुप्तः सुप्ता᳘नभि᳘चाकशीति॥  
शु᳘क्रमादा᳘य पु᳘नरै᳘ति स्था᳘नं हिरण्म᳘यः पौरुष᳘ एकहंसः᳟॥  
## १३
प्राणे᳘न र᳘क्षन्न᳘परं कुलाय᳘म् बहि᳘ष्कुलाया᳘दमृ᳘तश्चरित्वा᳟॥  
स᳘ ईयते अमृ᳘तो यत्रका᳘मं हिरण्म᳘यः पौरुष᳘ एकहंसः᳟॥  
## १४
स्वप्नान्त᳘ उच्चावच᳘मीय᳘मानो रूपा᳘णि देवः᳘ कुरुते बहू᳘निउ᳘तेव स्त्रीभिः᳘ सह मो᳘दमानो ज᳘क्षदु᳘तेवा᳘पि भ᳘यानि प᳘श्यन्॥  
## १५
आराम᳘मस्य पश्यन्ति॥  
न तं क᳘श्चन᳘ पश्यती᳘ति तं ना᳘यतम् बोधयेदि᳘त्याहुर्दु᳘र्भिषज्यं हास्मै᳘ भवति य᳘मेष न᳘ प्रतिप᳘द्यते॥  
## १६
अ᳘थो ख᳘ल्वाहुः॥  
जागरितदेश᳘ ए᳘वास्यैष या᳘नि᳘ ह्येव जा᳘ग्रत्प᳘श्यति ता᳘नि सुप्त इत्य᳘त्रायम् पु᳘रुषः स्वयं᳘ज्योतिर्भवती᳘त्येव᳘मे᳘वैत᳘द्याज्ञवल्क्य᳘ सोऽहम् भ᳘गवते सह᳘स्रं ददाम्य᳘त ऊर्ध्वं᳘ विमोक्षा᳘यैव᳘ ब्रूही᳘ति॥  
## १७
स वा एष᳘ एत᳘स्मिन्त्स्वप्नान्ते᳟॥  
रत्वा᳘ चरित्वा᳘ दृ᳘ष्ट्वैव पु᳘ण्यं च पा᳘पं च पु᳘नः प्रतिन्याय᳘म् प्रतियोन्या᳘द्रवति बुद्धान्ता᳘यैव स यद᳘त्र किं᳘चित्प᳘श्यत्य᳘नन्वागतस्ते᳘न भवत्य᳘सङ्गो ह्य᳘यम् पु᳘रुष इ᳘त्येव᳘मे᳘वैत᳘द्याज्ञवल्क्य᳘ सोऽहम् भ᳘गवते सहस्रं ददाम्य᳘त ऊर्ध्वं᳘ विमोक्षा᳘यैव᳘ ब्रूही᳘ति॥  
## १८
तद्य᳘था महामत्स्यः᳟॥  
उभे कू᳘ले अनुसंच᳘रति पू᳘र्वं चा᳘परं चैव᳘मे᳘वायम् पु᳘रुष एता᳘ उभाव᳘न्तावनुसं᳘चरति स्वप्नान्तं᳘ च बुद्धान्तं᳘ च॥  
## १९
तद्य᳘थास्मि᳘न्नाकाशे᳟॥  
श्येनो᳘ वा सुपर्णो᳘ वा विपरिप᳘त्य श्रान्तः᳘ संह᳘त्य पक्षौ᳘ सल्लया᳘यैव᳘ ध्रिय᳘त एव᳘मे᳘वायम् पु᳘रुष एत᳘स्मा अ᳘न्ताय धावति य᳘त्र सुप्तो न कं᳘ चन का᳘मं काम᳘यते न कं᳘ चन स्व᳘प्नम् प᳘श्यति॥  
## २०
ता वा᳘ अस्यैता᳟॥  
हिता ना᳘म ना᳘ड्यो य᳘था के᳘शः सहस्रधा᳘ भिन्नस्ता᳘वताणिम्ना᳘ तिष्ठन्ति शुक्ल᳘स्य नील᳘स्य पिङ्गल᳘स्य ह᳘रितस्य लो᳘हितस्य पूर्णा अ᳘थ य᳘त्रैनं घ्न᳘न्तीव जिन᳘न्तीव ह᳘स्तीव विछाय᳘यति ग᳘र्तमिव प᳘तति य᳘देव जा᳘ग्रद्भ᳘यम् प᳘श्यति तदत्रा᳘विद्यया भ᳘यम् मन्यते᳘ऽथ य᳘त्र रा᳘जेव देव᳘-इवाह᳘मे᳘वेदं स᳘र्वमस्मी᳘ति म᳘न्यते᳘ सोऽस्य परमो᳘ लोको᳘ऽथ य᳘त्र सुप्तो न कं᳘ चन का᳘मं काम᳘यते न कं᳘ चन स्व᳘प्नम् प᳘श्यति॥  
## २१
तद्वा᳘ अस्यैत᳘त्॥  
आत्म᳘काममाप्त᳘काममकामं᳘ रूपं तद्य᳘था प्रिय᳘या स्त्रिया᳘ सम्प᳘रिष्वक्तो न बा᳘ह्यं किं᳘ चन वे᳘द ना᳘न्तरमेव᳘मे᳘वायं᳘ शारीर᳘ आत्मा᳘ प्राज्ञे᳘नात्म᳘ना सम्प᳘रिष्वक्तो न बा᳘ह्यं किं᳘ चन वे᳘द ना᳘न्तरम्॥  
## २२
तद्वा᳘ अस्यैत᳘त्॥  
अ᳘तिछन्दो᳘ऽपहतपाप्माभयं᳘ रूपम᳘शोकान्तरम᳘त्र पिता᳘पिता भ᳘वति माता᳘माता लोका अ᳘लोका देवा अ᳘देवा वेदा अ᳘वेदा यज्ञा अ᳘यज्ञा अ᳘त्र स्तेनो᳘ऽस्तेनो भ᳘वति भ्रूणहा᳘भ्रूणहा पौल्कसो᳘ऽपौल्कसश्चाण्डालो᳘ चाण्डालः श्रमणो᳘ऽश्रमणस्तापसो᳘ तापसो᳘ऽनन्वागतः पु᳘ण्येना᳘न्वागतः पा᳘पेन तीर्णो हि᳘ तदा स᳘र्वाञ्छो᳘कान्हृ᳘दयस्य भवति॥  
## २३
यद्वै तन्न प᳘श्यति॥  
प᳘श्यन्वै त᳘द्द्रष्ट᳘व्यं न᳘ पश्यति न हि᳘ द्रष्टुर्दृ᳘ष्टेर्विपरिलोपो᳘ विद्यते᳘ऽविनाशित्वान्न तु त᳘द्द्विती᳘यमस्ति त᳘तोऽन्यद्वि᳘भक्तं यत्प᳘श्येत्॥  
## २४
यद्वै तन्न जि᳘घ्रति॥  
जि᳘घ्रन्वै त᳘द्घ्रात᳘व्यं न᳘ जिघ्रति न हि᳘ घ्रातुर्घ्रा᳘णाद्विपरिलोपो᳘ विद्यते᳘ऽविनाशित्वान्न तु त᳘द्द्विती᳘यमस्ति त᳘तोऽन्यद्वि᳘भक्तं यज्जि᳘घ्रेत्॥  
## २५
यद्वै तन्न᳘ रस᳘यति॥  
विजानन्वै तद्र᳘सं न᳘ रसयति न हि᳘ रसयितू र᳘साद्विपरिलोपो᳘ विद्यते᳘ऽविनाशित्वान्न तु त᳘द्द्विती᳘यमस्ति त᳘तोऽन्यद्वि᳘भक्तं य᳘द्रस᳘येत्॥  
## २६
यद्वै तन्न व᳘दति॥  
व᳘दन्वै त᳘द्वक्त᳘व्यं न᳘ वदति न हि᳘ वक्तुर्व᳘चो विपरिलोपो᳘ विद्यते᳘ऽविनाशित्वान्न तु त᳘द्द्विती᳘यमस्ति त᳘तोऽन्यद्वि᳘भक्तं यद्व᳘देत्॥  
## २७
यद्वै तन्न᳘ शृणो᳘ति॥  
शृण्वन्वै त᳘छ्रोत᳘व्यं न᳘ शृणोति न हि᳘ श्रोतुः श्रु᳘तेर्विपरिलोपो᳘ विद्यते᳘ऽविनाशित्वान्न तु त᳘द्द्विती᳘यमस्ति त᳘तोऽन्यद्वि᳘भक्तं य᳘छृणुया᳘त्॥  
## २८
यद्वै तन्न᳘ मनुते᳟॥  
मन्वानो वै त᳘न्मन्त᳘व्यं न᳘ मनुते न हि᳘ मन्तुर्म᳘तेर्विपरिलोपो᳘ विद्यते᳘ऽविनाशित्वान्न तु त᳘द्द्विती᳘यमस्तित᳘तोऽन्यद्वि᳘भक्तं य᳘न्मन्वीत᳟॥  
## २९
यद्वै तन्न᳘ स्पृश᳘ति॥  
स्पृशन्वै त᳘त्स्प्रष्ट᳘व्यं न᳘ स्पृशति न हि᳘ स्प्रष्टु स्पृ᳘ष्टेर्विपरिलोपो᳘ऽविनाशित्वान्न तु त᳘द्द्विती᳘यमस्ति त᳘तोऽन्यद्वि᳘भक्तं य᳘त्स्पृशे᳘त्॥  
## ३०
यद्वै तन्न᳘ विजाना᳘ति॥  
विजानन्वै त᳘द्विज्ञे᳘यं न वि᳘जानाति न हि᳘ विज्ञातु᳘र्विज्ञा᳘नाद्विपरिलोपो᳘ विद्यते᳘ऽविनाशित्वान्न तु त᳘द्द्विती᳘यमस्ति त᳘तोऽन्यद्वि᳘भक्तं य᳘द्विजानीया᳘त्॥  
## ३१
सलिल ए᳘को द्रष्टा᳘द्वैतो भ᳘वति॥  
एष᳘ ब्रह्मलोकः᳘ सम्राडि᳘ति हैनमुवाचै᳘षास्य परमो᳘ लोक᳘ ए᳘षोऽस्य परम᳘ आनन्द᳘ एत᳘स्यै᳘वानन्द᳘स्यान्या᳘नि भूता᳘नि मा᳘त्रामु᳘पजीवन्ति॥  
## ३२
स यो᳘ मनु᳘ष्याणां रुद्धः स᳘मृद्धो भ᳘वति॥  
अन्ये᳘षाम᳘धिपतिः स᳘र्वैर्मा᳘नुष्यकैः का᳘मैः स᳘म्पन्नतमः स᳘ मनु᳘ष्याणाम् परम᳘ आनन्दः᳟॥  
## ३३
अ᳘थ ये᳘ शत᳘म् मनु᳘ष्याणामानन्दाः᳟॥  
स ए᳘कः पितॄणां᳘ जित᳘लोकानामानन्दः᳟॥  
## ३४
अ᳘थ ये᳘ शत᳘म् पितॄणां᳘ जित᳘लोकानामानन्दाः᳟॥  
स ए᳘कः क᳘र्मदेवानामानन्दो ये क᳘र्मणा देवत्व᳘मभिसम्प᳘द्यन्ते॥  
## ३५
अ᳘थ ये᳘ शतं क᳘र्मदेवानामानन्दाः᳟॥  
स ए᳘क आजा᳘नदेवानामानन्दो य᳘श्च श्रोत्रियो᳘ऽवृजिनो᳘ऽकामहतः॥  
## ३६
अ᳘थ ये᳘ शत᳘माजा᳘नदेवानामानन्दाः᳟॥  
स ए᳘को देवलोक᳘ आनन्दो य᳘श्च श्रोत्रियो᳘ऽवृजिनो᳘ऽकामहतः॥  
## ३७
अ᳘थ ये᳘ शतं᳘ देवलोक᳘ आनन्दाः᳟॥  
स ए᳘को गन्धर्वलोक᳘ आनन्दो य᳘श्च श्रोत्रियो᳘ऽवृजिनो᳘ऽकामहतः॥  
## ३८
अ᳘थ ये᳘ शतं᳘ गन्धर्वलोक᳘ आनन्दाः᳟॥  
स ए᳘कः प्रजापतिलोक᳘ आनन्दाः᳟॥  
स ए᳘को ब्रह्मलोक᳘ आनन्दो य᳘श्च श्रोत्रियो᳘ऽवृजिनो᳘ऽकामहत एष᳘ ब्रह्मलोकः᳘ सम्राडि᳘ति हैनम᳘नुशशासैत᳘दमृ᳘तं सोऽहम् भ᳘गवते सह᳘स्रं ददाम्य᳘त ऊर्ध्वं᳘ विमोक्षा᳘यैव᳘ ब्रूही᳘ति॥  
## ३९
स वा᳘ एष᳘ एत᳘स्मिन्त्सम्प्रसा᳘दे॥  
रत्वा᳘ चरित्वा᳘ दृ᳘ष्ट्वैव पु᳘ण्यं च पा᳘पं च पु᳘नः प्रतिन्याय᳘म् प्रतियोन्या᳘द्रवति बुद्धान्ता᳘यैव स यद᳘त्र किं᳘चित्प᳘श्यत्य᳘नन्वागतस्ते᳘न भवत्य᳘सङ्गो ह्य᳘यम् पु᳘रुष इ᳘त्येव᳘मे᳘वैत᳘द्याज्ञवल्क्य᳘ सोऽहम् भ᳘गवते सह᳘स्रं ददाम्य᳘त ऊर्ध्वं᳘ विमोक्षा᳘यैव᳘ ब्रूही᳘ति॥  
## ४०
अ᳘त्र ह या᳘ज्ञवल्क्यो बिभयां᳘ चकार॥  
मेधा᳘वी रा᳘जा स᳘र्वेभ्यो मा᳘न्तेभ्य उ᳘दरौत्सीदि᳘ति स य᳘त्राणिमा᳘नं न्ये᳘ति जर᳘या वोपत᳘पता वाणिमा᳘नं निग᳘छति य᳘थाम्रं᳘ वोदु᳘म्बरं वा पि᳘प्पलं वा ब᳘न्धनात्प्रमुच्ये᳘तैव᳘मे᳘वायं᳘ शारीर᳘ आ᳘त्मैभ्यो᳘ऽङ्गेभ्यः सम्प्रमु᳘च्य पु᳘नः प्रतिन्याय᳘म् प्रतियोन्या᳘द्रवति प्राणा᳘यैव᳟॥  
## ४१
तद्यथा᳘नः सु᳘समाहितम्॥  
उत्स᳘र्जद्याया᳘देव᳘मे᳘वायं᳘ शारीर᳘ आत्मा᳘ प्राज्ञे᳘नात्म᳘नान्वा᳘रूढ उत्स᳘र्जद्याति॥  
## ४२
तद्य᳘था रा᳘जानमाय᳘न्तम्॥  
उ᳘ग्राः प्र᳘त्येनसः सूतग्रामण्यो᳘ऽन्नैः पा᳘नैरावसथैः᳘ प्रतिक᳘ल्पन्तेऽयमा᳘यात्ययमा᳘गछती᳘त्येवं᳘ हैवंवि᳘दं स᳘र्वाणि भूता᳘नि प्र᳘तिकल्पन्त इदम् ब्रह्मा᳘यातीदमा᳘गछती᳘ति॥  
## ४३
तद्य᳘था रा᳘जानम् प्रयियास᳘न्तम्॥  
उ᳘ग्राः प्र᳘त्येनसः सूतग्रामण्य᳘ उपसमाय᳘न्त्येवं᳘ हैवंवि᳘दं स᳘र्वे प्राणा᳘ उपसमा᳘यन्ति य᳘त्रैत᳘दूर्ध्वोछ्वासी भ᳘वति॥  
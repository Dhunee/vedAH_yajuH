+++
title = "४"

+++
## ०१
अथा᳘तो महाव्रती᳘यस्यैव᳟॥  
प्रजा᳘पतेर्ह वै᳘ प्रजाः᳘ ससृजान᳘स्य प᳘र्वाणि वि᳘सस्रंसुः स वि᳘स्रस्तैः प᳘र्वभिर्न᳘ शशाक सं᳘हातुं त᳘तो देवा अ᳘र्चन्तः श्रा᳘म्यन्तश्चेरुस्त᳘ एत᳘म् महाव्रती᳘यं ददृशुस्त᳘मस्मा अगृह्णस्ते᳘नास्य प᳘र्वाणि स᳘मदधुः॥  
## ०२
स सं᳘हितैः प᳘र्वभिः॥  
इद᳘मन्ना᳘द्यमभ्यु᳘त्तस्थौ य᳘दिद᳘म् प्रजा᳘पतेरन्ना᳘द्यं यद्वै᳘ मनु᳘ष्याणाम᳘शनं त᳘द्देवा᳘नां व्रत᳘म् महद्वा᳘ इदं᳘ व्रत᳘मभूद्ये᳘नायं᳘ सम᳘हास्ते᳘ति त᳘स्मान्महाव्रती᳘यो ना᳘म॥  
## ०३
एवं वा᳘ एते᳘ भवन्ति॥  
ये᳘ संवत्सरमा᳘सते य᳘थैव त᳘त्प्रजा᳘पतिः प्रजाः᳘ ससृजान आ᳘सीत्स य᳘थैव त᳘त्प्रजा᳘पतिः संवत्स᳘रे ऽन्ना᳘द्यमभ्युदति᳘ष्ठदेव᳘मे᳘वैत᳘ एत᳘त्संवत्स᳘रे ऽन्ना᳘द्यमभ्यु᳘त्तिष्ठन्ति ये᳘षामेवं᳘ विदु᳘षामेतं ग्र᳘हं गृह्ण᳘न्ति॥  
## ०४
तं वा इ᳘न्द्रायैव᳘ विमृ᳘धे गृह्णीयात्॥  
स᳘र्वा वै ते᳘षाम् मृ᳘धा हता᳘ भवन्ति स᳘र्वं जितं ये᳘ संवत्सरमा᳘सते त᳘स्माद्विमृ᳘धे वि᳘ न इन्द्र मृ᳘धो जहि नीचा᳘ यछ पृतन्यतः᳟॥  
यो᳘ अस्मा᳘न् अभिदा᳘सत्य᳘धरं गमया त᳘मः॥  
उपयाम᳘गृहीतो ऽसी᳘न्द्राय त्वा विमृ᳘ध एष᳘ ते यो᳘निरिन्द्रा᳘य त्वा विमृ᳘ध इ᳘ति॥  
## ०५
अ᳘थो विश्व᳘कर्मणे॥  
वि᳘श्वं वै ते᳘षां क᳘र्म कृतं स᳘र्वं जित᳘म् भवति ये᳘ संवत्सरमा᳘सते त᳘स्माद्विश्व᳘कर्मणे वाचस्पतिम् विश्व᳘कर्माणमूत᳘ये मनोजु᳘वं वा᳘जे अद्या᳘ हुवेम॥  
स᳘ नो वि᳘श्वानि ह᳘वनानि जोषद्विश्व᳘शम्भूर᳘वसे साधु᳘कर्ना उपयाम᳘गृहीतो ऽसी᳘न्द्राय त्वा विश्व᳘कर्मण एष᳘ ते यो᳘निरि᳘न्द्राय त्वा विश्व᳘कर्मण इ᳘ति॥  
## ०६
य᳘द्यु ऐन्द्रीं᳘ वैश्वकर्मणीं᳘ विद्या᳘त्॥  
त᳘थैव गृह्णीयाद्वि᳘श्वकर्मन्हवि᳘षा व᳘र्धनेन त्राता᳘रमि᳘न्द्रमकृणोरवध्य᳘म्॥  
त᳘स्मै वि᳘शः स᳘मनमन्त पू᳘र्वीरय᳘मुग्रो᳘ विह᳘व्यो यथा᳘सत्॥  
उपयाम᳘गृहीतो ऽसी᳘न्द्राय त्वा विश्व᳘कर्मण एष᳘ ते यो᳘निरि᳘न्द्राय त्वा विश्व᳘कर्मण इ᳘ति॥  
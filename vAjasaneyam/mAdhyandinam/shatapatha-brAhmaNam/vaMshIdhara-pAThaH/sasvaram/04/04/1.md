+++
title = "१"

+++
## ०१
म᳘नो ह वा᳘ अस्य सविता᳟॥  
तस्मात्सावित्रं᳘ गृह्णाति पाणो᳘ ह वा᳘ अस्य सविता त᳘मेॗवास्मिन्नेत᳘त्पुर᳘स्तात्प्राणं᳘ दधाति य᳘दुपांशु᳘ गृह्णा᳘ति त᳘मेॗवास्मिन्नेत᳘त्पश्चा᳘त्प्राणं᳘ दधाति य᳘त्सावित्रं᳘ गृह्णा᳘ति ता᳘विमा᳘ उभय᳘तः प्राणौ᳘ हितौ य᳘श्चाय᳘मुप᳘रिष्टाद्य᳘श्चाध᳘स्तात्॥  
## ०२
ऋत᳘वो वै᳘ संवत्सरो᳘ यज्ञः᳟᳟॥  
ते ऽदः᳘ प्रातःसवने᳘ प्रत्य᳘क्षम᳘वकल्प्यन्ते य᳘दृतुग्रहा᳘न्गृह्णात्य᳘थैत᳘त्परो᳘ ऽक्षम् मा᳘ध्यन्दिने स᳘वने᳘ ऽवकल्प्यन्ते य᳘दृतुपात्रा᳘भ्याम् मरुत्वती᳘यान्गृह्णा᳘ति न वा अ᳘त्रर्तु᳘भ्य इ᳘ति कं᳘ चन ग्र᳘हं गृह्ण᳘न्ति न᳘र्तुपात्रा᳘भ्यां क᳘श्चन ग्र᳘हो गृह्यते॥  
## ०३
एष वै᳘ सविता य᳘ एष त᳘पति॥  
एष᳘ उ एव स᳘र्व ऋत᳘वस्त᳘दृत᳘वः संवत्सर᳘स्तृतीयसवने᳘ प्रत्य᳘क्षम᳘वकल्प्यन्ते त᳘स्मात्सावित्रं᳘ गृह्णाति॥  
## ०४
तं वा᳘ उपांशुपात्रे᳘ण गृह्णाति॥  
म᳘नो ह वा᳘ अस्य सविता᳘ प्राण᳘ उपांशुस्त᳘स्मादुपांशुपात्रे᳘ण गृह्णात्यन्तर्यामपात्रे᳘ण वा समाॗनं ह्येतद्य᳘दुपांश्वन्तर्यामौ᳘ प्राणोदानौॗ हि॥  
## ०५
आग्रयणा᳘द्गृह्णाति॥  
म᳘नो ह वा अस्य सवि᳘ताॗत्माग्रयण᳘ आत्म᳘न्येॗवैतन्म᳘नो दधाति प्राणो᳘ ह वा᳘ अस्य सवि᳘ताॗत्माग्रयण᳘ आत्म᳘न्येॗवैत᳘त्प्राणं᳘ दधाति॥  
## ०६
अथा᳘तो गृह्णा᳘त्येव᳟॥  
वाम᳘मद्य᳘ सवितर्वाम᳘मु श्वो᳘ दिवे᳘-दिवे वामम᳘स्म᳘भ्यं सावीः वाम᳘स्य हि क्ष᳘यस्य देव भू᳘रेरया᳘ धिया᳘ वामभा᳘जः स्याम उपयाम᳘गृहीतो ऽसि साविॗत्रो ऽसि चनोधा᳘श्चनोधा᳘ असि च᳘नो म᳘यि धेहि जि᳘न्व यज्ञं जि᳘न्व यज्ञ᳘पतिम् भ᳘गाये᳘ति॥  
## ०७
तं᳘ गृहीत्वा न᳘ सादयति॥  
म᳘नो ह वा᳘ अस्य सविता त᳘स्मादिदम᳘सन्नम् म᳘नः प्राणो᳘ ह वा᳘ अस्य सविता त᳘स्मादयम᳘सन्नः प्राणः सं᳘चरत्य᳘थाह देवा᳘य सवित्रे᳘ ऽनुब्रूही᳘त्याश्रा᳘व्याह देवा᳘य सवित्रे प्रेष्ये᳘ति व᳘षट्कृते जुहोतिॗ नानुव᳘षट्करोति म᳘नो ह वा᳘ अस्य सविता नेन्म᳘नो ऽग्नौ᳘ प्रवृण᳘जानी᳘ति प्राणो ह वा᳘ अस्य सविता ने᳘त्प्राण᳘मग्नौ᳘ प्रवृण᳘जानी᳘ति॥  
## ०८
अथा᳘भक्षितेन पा᳘त्रेण॥  
वैश्वदेवं ग्र᳘हं गृह्णाति तद्यद᳘भक्षितेन पा᳘त्रेण वैश्वदेवं ग्र᳘हं गृह्णा᳘ति न वै᳘ सावित्र᳘स्यानुव᳘षट्करोत्येत᳘स्माद्वै᳘ वैश्वदेवं ग्र᳘हं ग्रहीष्य᳘न्भवति त᳘दस्य वैश्वदेवे᳘नैॗवानुव᳘षट्कृतो भवति॥  
## ०९
य᳘द्वेव᳘ वैश्वदेवं ग्र᳘हं गृह्णाति॥  
म᳘नो ह वा᳘ अस्य सविता स᳘र्वमिदं वि᳘श्वे देवा᳘ इद᳘मेॗवैतत्स᳘र्वं म᳘नसः कृतानुकरम᳘नुवर्त्म करोति त᳘दिदं स᳘र्वम् म᳘नसः कृतानुकरम᳘नुवर्त्म॥  
## १०
य᳘द्वेव᳘ वैश्वदेवं ग्र᳘हं गृह्णा᳘ति॥  
प्राणो ह वा᳘ अस्य सविता स᳘र्वमिदं वि᳘श्वे देवा᳘ अस्मि᳘न्नेॗवैतत्स᳘र्वस्मिन्प्राणोदानौ᳘ दधाति ता᳘विमा᳘वस्मिन्त्स᳘र्वस्मिन्प्राणोदानौ हि तौ᳟॥  
## ११
य᳘द्वेव᳘ वैश्वदेवं ग्र᳘हं गृह्णा᳘ति॥  
वैश्वदेवं वै᳘ तृतीयसवनं त᳘दुच्य᳘त एव᳘ सामतो य᳘स्माद्वैश्वदेवं᳘ तृतीयसवन᳘मुच्य᳘त ऋक्तो᳘ ऽथैत᳘देव᳘ यजुष्टः᳘ पुरश्चरणतो य᳘देत᳘म् महा᳘वैश्वदेवं गृह्णा᳘ति॥  
## १२
तं वै पूतभृ᳘तो गृह्णाति॥  
वैश्वदेवो वै᳘ पूतभृद᳘तो हि᳘ देवे᳘भ्य उन्न᳘यन्त्य᳘तो मनुॗष्येभ्यो ऽतः पितृ᳘भ्यस्त᳘स्माद्वैश्वदेवः᳘ पूतभृ᳘त्॥  
## १३
तं वा᳘ अपुरोरु᳘क्कं गृह्णाति॥  
वि᳘श्वेभ्योॗ ह्येनं देवे᳘भ्यो गृह्णा᳘ति स᳘र्वं वै वि᳘श्वे देवा यदृ᳘चो यद्य᳘जूंषि यत्सा᳘मानि स य᳘देॗवैनं वि᳘श्वेभ्यो देवे᳘भ्यो गृह्णा᳘ति ते᳘नो हास्यैष᳘ पुरोरु᳘ङ्मान्भवति त᳘स्मादपुरोरु᳘क्कं गृह्णाति॥  
## १४
अथा᳘तो गृह्णा᳘त्येव᳟॥  
उपयाम᳘गृहीतो ऽसि सुश᳘र्मासि सुप्रतिष्ठान इ᳘ति प्राणो वै᳘ सुश᳘र्मा सुप्रतिष्ठानो᳘ बृह᳘दुक्षाय न᳘म इ᳘ति प्रजा᳘पतिर्वै᳘ बृह᳘दुक्षः प्रजा᳘पतये न᳘म इ᳘त्येॗवैत᳘दाह वि᳘श्वेभ्यस्त्वा देवे᳘भ्य एष᳘ ते यो᳘निर्वि᳘श्वेभ्यस्त्वा देवे᳘भ्य इ᳘ति सादयति वि᳘श्वेभ्योॗ ह्येनं देवे᳘भ्यो गृह्णात्यथे᳘त्य प्राङु᳘पविशति॥  
## १५
स य᳘त्रैतां हो᳘ता शं᳘सति॥  
ए᳘कया च दश᳘भिश्च स्वभूते द्वा᳘भ्यामिष्ट᳘ये विंशती᳘ च तिसृ᳘भिश्च व᳘हसे त्रिंश᳘ता च नियु᳘द्भिर्वायविह ता वि᳘मुञ्चे᳘ति त᳘देत᳘स्यां वायॗव्यायामृचि पा᳘त्राणि वि᳘मुच्यन्ते वायु᳘प्रणेत्रा वै᳘ पश᳘वः प्राणो वै᳘ वायुः᳘ प्राणे᳘न हि᳘ पश᳘वश्च᳘रन्ति॥  
## १६
स᳘ ह देवे᳘भ्यः पशु᳘भिर᳘पचक्राम॥  
तं᳘ देवाः᳘ प्रातःसवने᳘ ऽन्वमन्त्रयन्त सॗ नोपा᳘ववर्त तम् मा᳘ध्यन्दिने स᳘वने᳘ ऽन्वमन्त्रयन्त स᳘ हॗ नैवोपा᳘ववर्त तं᳘ तृतीयसवने᳘ ऽन्वमन्त्रयन्त॥  
## १७
स᳘ होपावर्त्स्य᳘न्नुवाच॥  
य᳘द्व उपाव᳘र्तेय कि᳘म् मे त᳘तः स्यादि᳘ति त्व᳘यैॗवैता᳘नि पा᳘त्राणि युज्ये᳘रंस्त्व᳘या वि᳘मुच्येरन्नि᳘ति त᳘देनेनैतत्पा᳘त्राणि युज्यन्ते य᳘दैन्द्रवायवा᳘ग्रान्प्रातःसवने᳘ गृह्णात्य᳘थैनेनैतत्पात्राणि वि᳘मुच्यन्ते यदा᳘ह नियु᳘द्भिर्वायविह ता वि᳘मुञ्चे᳘ति पश᳘वो वै᳘ नियु᳘तस्त᳘त्पशु᳘भिरेॗवैतत्पा᳘त्राणि॥  
## १८
स य᳘त्प्रातःसवन᳘ उपा᳘वर्त्स्यत्॥  
गायत्रं वै᳘ प्रातःसवनम् ब्र᳘ह्म गायत्री᳘ ब्राह्मणे᳘षु ह पश᳘वो ऽभविष्यन्न᳘थ यन्मा᳘ध्यन्दिने स᳘वन उपा᳘वर्त्स्यदैन्द्रं वै मा᳘ध्यन्दिनं स᳘वनं क्षत्रमि᳘न्द्रः क्षत्रि᳘येषु ह पश᳘वो ऽभविष्यन्न᳘थ य᳘त्तृतीयसवन᳘ उपा᳘वर्तत वैश्वदेवं वै᳘ तृतीयसवनं स᳘र्वमिदं वि᳘श्वे देवास्त᳘स्मादिमे सर्व᳘त्रैव᳘ पश᳘वः॥  
+++
title = "५"

+++
## ०१
स वा᳘ अवभृथ᳘मभ्य᳘वैति॥  
तद्य᳘दवभृथ᳘मभ्यवै᳘ति यो वा᳘ अस्य रसो᳘ ऽभूदा᳘हुतिभ्यो वा᳘ अस्य त᳘मजीजनद᳘थैतछ᳘रीरं त᳘स्मिन्न र᳘सो ऽस्ति तन्न᳘ परा᳘स्यं त᳘द᳘पो ऽभ्य᳘वहरन्ति र᳘सो वा आ᳘पस्त᳘दस्मिन्नेतं र᳘सं दधाति त᳘देनमेते᳘न र᳘सेन सं᳘गमयति त᳘देनम᳘तो जनयति स᳘ एनं जात᳘ एव स᳘ञ्जनयति तद्य᳘द᳘पो ऽभ्यवह᳘रन्ति त᳘स्मादवभृथः᳟॥  
## ०२
अ᳘थ समिष्टयजूं᳘षि जुहोति॥  
समिष्टयजूं᳘षि᳘ ह्येवा᳘न्तो यज्ञ᳘स्य स᳘ हु᳘त्वैव᳘ समिष्टयजूं᳘षि य᳘देत᳘मभि᳘तो भ᳘वति ते᳘न चा᳘त्वालमुपसमा᳘यन्ति स कृष्णविषाणा᳘म् मे᳘खलां च चा᳘त्वाले प्रा᳘स्यति॥  
## ०३
मा᳘हिर्भूर्मा पृ᳘दाकुरि᳘ति॥  
असौ वा᳘ ऋजीष᳘स्य स्वगाकारो य᳘देनद᳘पो ऽभ्यवह᳘रन्त्य᳘थैष᳘ ए᳘वैत᳘स्य स्वगाकारो र᳘ज्जुरिव हि᳘ सर्पाः कू᳘पा इव हि᳘ सर्पा᳘णामाय᳘तनान्य᳘स्ति वै᳘ मनु᳘ष्याणां च सर्पा᳘णां च वि᳘भ्रातृव्यमिव नेत्तद᳘तः सम्भ᳘वदि᳘ति त᳘स्मादाह मा᳘हिर्भूर्मा पृ᳘दाकुरि᳘ति॥  
## ०४
अथ वाचयति॥  
उरुं हि रा᳘जा व᳘रुणश्चका᳘र सू᳘र्याय प᳘न्थाम᳘न्वेतवा᳘ उ इ᳘ति य᳘थाय᳘मुरुर᳘भयो ऽनाष्ट्रः सू᳘र्याय प᳘न्था एव᳘म् मे ऽय᳘मुरुर᳘भयो ऽनाष्ट्रः प᳘न्था अस्त्वि᳘त्ये᳘वैत᳘दाह॥  
## ०५
अप᳘दे पा᳘दा प्र᳘तिघातवे ऽकरि᳘ति॥  
य᳘दि ह वा अ᳘प्यपाद्भ᳘वत्य᳘लमेव᳘ प्रतिक्र᳘मणाय भवत्यु᳘तापवक्ता᳘ हृदया᳘वि᳘धश्चिदि᳘ति त᳘देनं स᳘र्वस्माद्धृ᳘द्यादे᳘नसः पाप्म᳘नः प्र᳘मुञ्चति॥  
## ०६
अ᳘थाह सा᳘म गाये᳘ति॥  
सा᳘म ब्रूही᳘ति वा गाये᳘ति᳘ त्वेव᳘ ब्रूयाद्गा᳘यन्ति हि सा᳘म तद्यत्सा᳘म गा᳘यति ने᳘दिद᳘म् बहिर्धा᳘ यज्ञाछ᳘रीरं नाष्ट्रा र᳘क्षांसि हिन᳘सन्नि᳘ति सा᳘म हि᳘ नाष्ट्रा᳘णां र᳘क्षसामपह᳘न्ता॥  
## ०७
आग्नेय्यां᳘ गायति॥  
अग्निर्हि र᳘क्षसामपहन्ता᳘तिछन्दसि गायत्येषा वै स᳘र्वाणि छ᳘न्दांसि यद᳘तिछन्दास्त᳘स्माद᳘तिछन्दसि गायति॥  
## ०८
स᳘ गायति॥  
अग्नि᳘ष्टपति प्र᳘तिदहत्यहा᳘वो ऽहा᳘व इ᳘ति त᳘न्नाष्ट्रा᳘ ए᳘वैतद्र᳘क्षांस्यतो᳘ ऽपहन्ति॥  
## ०९
त उ᳘दञ्चो नि᳘ष्क्रामन्ति॥  
जघ᳘नेन चा᳘त्वालम᳘ग्रेणा᳘ग्नीध्रं स य᳘स्यां त᳘तो दिश्या᳘पो भ᳘वन्ति त᳘द्यन्ति॥  
## १०
स यः स्य᳘न्दमानानां स्थावरो᳘ ह्रदः स्या᳘त्॥  
त᳘म᳘पो ऽभ्य᳘वेयादेता वा᳘ अपां व᳘रुणगृहीता याः स्य᳘न्दमानानां न स्य᳘न्दन्ते वरु᳘ण्यो वा᳘ अवभृथो᳘ निर्वरुण᳘तायै य᳘द्यु ता न᳘ विन्देद᳘पि या᳘ एव का᳘श्चा᳘पो ऽभ्य᳘वेयात्॥  
## ११
त᳘म᳘पो ऽवक्रम᳘यन्वाचयति॥  
न᳘मो व᳘रुणायाभि᳘ष्ठितो व᳘रुणस्य पा᳘श इ᳘ति त᳘देनं स᳘र्वस्माद्वरुणपाशात्स᳘र्वस्माद्वरु᳘ण्यात्प्र᳘मुञ्चति॥  
## १२
अ᳘थ चतुर्गृहीतमा᳘ज्यं गृहीत्वा᳟॥  
समि᳘धम् प्रा᳘स्याभि᳘जुहोत्यग्नेर᳘नीकमप आ᳘विवेशापां न᳘पात्पतिर᳘क्षन्नसुर्य᳘म् द᳘मे-दमे समि᳘धं यक्ष्यग्ने प्र᳘ति ते जिह्वा᳘ घृतमु᳘च्चरण्यत्स्वाहे᳘ति॥  
## १३
अग्ने᳘र्ह वै᳘ देवाः᳟॥  
या᳘वद्वा यावद्वाप्सु᳘ प्रवेशयां᳘ चक्रुर्नेद᳘तो नाष्ट्रा र᳘क्षांस्युपोत्ति᳘ष्ठानि᳘त्यग्निर्हि र᳘क्षसामपहन्ता त᳘मेत᳘या च समि᳘धैत᳘या चा᳘हुत्या स᳘मिन्द्धे स᳘मिद्धे देवे᳘भ्यो जुहवानी᳘ति॥  
## १४
अथा᳘परं चतुर्गृहीतमा᳘ज्यं गृही᳘त्वा॥  
आश्रा᳘व्याह समि᳘धो यजे᳘ति सो᳘ ऽपबर्हिषश्चतु᳘रः प्रयाजा᳘न्यजति प्रजा वै᳘ बर्हि᳘र्वरु᳘ण्यो वा᳘ अवभृथो ने᳘त्प्रजा व᳘रुणो गृह्णादि᳘ति त᳘स्माद᳘पबर्हिषश्चतु᳘रः प्रयाजा᳘न्यजति॥  
## १५
अ᳘थ वारुण ए᳘ककपालः पुरोडा᳘शो भवति॥  
यो वा᳘ अस्य रसो᳘ ऽभूदा᳘हुतिभ्यो वा᳘ अस्य त᳘मजीजनद᳘थैतछ᳘रीरं त᳘स्मिन्न र᳘सो ऽस्ति र᳘सो वै᳘ पुरोडा᳘शस्त᳘दस्मिन्नेतं᳘ र᳘सं दधाति त᳘देनमेते᳘न र᳘सेन सं᳘गमयति त᳘देनम᳘तो जनयति स᳘ एनं जात᳘ एव स᳘ञ्जनयति त᳘स्माद्वारुण ए᳘ककपालः पुरोडा᳘शो भवति॥  
## १६
स आ᳘ज्यस्योपस्ती᳘र्य॥  
पुरोडा᳘शस्यावद्य᳘न्नाह व᳘रुणाया᳘नुब्रूहीत्य᳘त्र है᳘क ऋजीष᳘स्य द्विर᳘वद्यन्ति त᳘दु त᳘था न᳘ कुर्याछ᳘रीरं वा᳘ एत᳘द्भवति ना᳘लमा᳘हुत्यै द्विर᳘वद्यति सकृ᳘दभि᳘घारयति प्र᳘त्यनक्त्यवदा᳘ने आश्रा᳘व्याह व᳘रुणं यजे᳘ति व᳘षट्कृते जुहोति॥  
## १७
अथा᳘ज्यस्योपस्ती᳘र्य॥  
पुरोडा᳘शमवद᳘धदाहाग्नीव᳘रुणाभ्याम᳘नुब्रूही᳘ति त᳘त्स्विष्टकृ᳘ते स य᳘न्नाग्न᳘य इत्या᳘ह ने᳘दग्नि व᳘रुणो गृह्णादि᳘ति स य᳘द्यमु᳘त्रर्जीष᳘स्य द्वि᳘रवद्येदथा᳘त्र सकृद्यद्यु न ना᳘द्रियेता᳘थोप᳘रिष्टाद्द्विरा᳘ज्यस्याभि᳘घारयत्याश्रा᳘व्याहाग्नीव᳘रुणौ यजे᳘ति व᳘षट्कृते जुहोति॥  
## १८
ता वा᳘ एताः᳟॥  
षडा᳘हुतयो भवन्ति षड्वा᳘ ऋत᳘वः संवत्सर᳘स्य संवत्सरो व᳘रुणस्त᳘स्मात्षडा᳘हुतयो भवन्ति॥  
## १९
एत᳘दादित्या᳘नाम᳘यनम्॥  
आदित्या᳘नीमा᳘नि य᳘जूंषी᳘त्याहुः स या᳘वदस्य व᳘शः स्या᳘देव᳘मेव᳘ चिकीर्षेद्य᳘द्यु एनमितर᳘था य᳘जमानः क᳘र्तवै᳘ ब्रूया᳘दितर᳘थो त᳘र्हि कुर्यादेता᳘नेव᳘ चतु᳘रः प्रयाजान᳘पबर्हिषो यजेद्द्वावा᳘ज्यभागौ व᳘रुणमग्नीव᳘रुणौ द्वा᳘वनुयाजाव᳘पबर्हिषौ तद्द᳘श द᳘शाक्षरा वै᳘ विरा᳘ड्विराड्वै᳘ यज्ञस्त᳘द्विरा᳘जमे᳘वैत᳘द्यज्ञ᳘मभिस᳘म्पादयति॥  
## २०
एतद᳘ङ्गिरसाम᳘यनम्॥  
अ᳘तो ऽन्यतर᳘त्कृत्वा य᳘स्मिन्कुम्भ᳘ ऋजीषम् भ᳘वति तम् प्र᳘प्लावयति समुद्रे᳘ ते हृदयमप्स्वन्तरित्या᳘पो वै᳘ समुद्रो र᳘सो वा आ᳘पस्त᳘दस्मिन्नेतं र᳘सं दधाति त᳘देनमेते᳘न र᳘सेन सं᳘गमयति त᳘देनम᳘तो जनयति स᳘ एनं जात᳘ एव स᳘ञ्जनयति सं᳘ त्वा विशन्त्वो᳘षधीरुता᳘प इ᳘ति त᳘दस्मिन्नुभ᳘यं र᳘सं दधाति यश्चौ᳘षधिषु य᳘श्चाप्सु᳘ यज्ञ᳘स्य त्वा यज्ञपते सूक्तो᳘क्तौ नमोवाके᳘ विधेम यत्स्वाहे᳘ति तद्य᳘देव᳘ यज्न्=अ᳘स्य साधु त᳘दे᳘वास्मिन्नेत᳘द्दधाति॥  
## २१
अ᳘थानुसृज्यो᳘पतिष्ठते॥  
दे᳘वीराप एष᳘ वो ग᳘र्भ इ᳘त्यपां᳘ ह्येष गर्भस्तं सु᳘प्रीतं सु᳘भृतम् बिभृते᳘ति त᳘देनमद्भ्यः प᳘रिददाति गुप्त्यै दे᳘व सोमैष᳘ ते लोक इत्या᳘पो᳘ ह्येत᳘स्य लोकस्त᳘स्मिञ्छं᳘ च व᳘क्ष्व प᳘रि च वक्ष्वे᳘ति त᳘स्मिन्नः शं᳘ चैधि स᳘र्वाभ्यश्च न आ᳘र्तिभ्यो गोपाये᳘त्ये᳘वैत᳘दाह॥  
## २२
अथो᳘पमा᳘रयति॥  
अ᳘वभृथ निचुम्पुण निचेरु᳘रसि निचुम्पुणः᳘ अ᳘व देवै᳘र्देव᳘कृतमे᳘नो यासिषम᳘व म᳘र्त्यैर्म᳘र्त्यकृतमित्य᳘व᳘ ह्येत᳘द्देवै᳘र्देव᳘कृतमेनो᳘ ऽयासीत्सो᳘मेन राज्ञा᳘व म᳘र्त्यैर्म᳘र्त्यकृतमित्य᳘व᳘ ह्येतन्म᳘र्त्यैर्म᳘र्त्यकृतमेनो᳘ ऽयासीत्पशु᳘ना पुरोडा᳘शेन पुरुरा᳘व्णो देव रिष᳘स्पाही᳘ति स᳘र्वाभ्यो मा᳘र्तिभ्यो गोपायेत्ये᳘वैत᳘दाह॥  
## २३
अ᳘थाभ्यवे᳘त्य स्नातः॥  
अ᳘न्यो ऽन्य᳘स्य पृष्ठे प्र᳘धावतस्ता᳘वन्ये वा᳘ससी परिधा᳘योदे᳘तः स यथा᳘हिस्त्वचो᳘ निर्मुच्ये᳘तैवं स᳘र्वस्मात्पाप्म᳘नो नि᳘र्मुच्यते त᳘स्मिन्न ता᳘वच्चनै᳘नो भवति या᳘वत्कुमा᳘रे ऽद᳘ति स ये᳘नैव᳘ निष्क्रा᳘मन्ति ते᳘न पु᳘नरा᳘यन्ति पु᳘नरे᳘त्याहवनी᳘ये समि᳘धमभ्या᳘दधाति देवा᳘नां समि᳘दसी᳘ति य᳘जमानमे᳘वैत᳘या स᳘मिन्द्धे देवा᳘नां हि स᳘मिद्धिम᳘नु य᳘जमानः समिध्य᳘ते॥  
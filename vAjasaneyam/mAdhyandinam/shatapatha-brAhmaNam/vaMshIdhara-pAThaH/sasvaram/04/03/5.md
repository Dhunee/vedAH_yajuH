+++
title = "५"

+++
## ०१
त्रया वै᳘ देवाः᳟॥  
व᳘सवो रुद्रा᳘ आदित्यास्ते᳘षां वि᳘भक्तानि स᳘वनानि व᳘सूनामेव᳘ प्रातःसवनं᳘ रुद्रा᳘णाम् मा᳘ध्यन्दिनं स᳘वनमादित्यानां तृतीयसवनं तद्वा अ᳘मिश्रमेव व᳘सूनाम् प्रातःसवनम᳘मिश्रं रुद्रा᳘णाम् मा᳘ध्यन्दिनं स᳘वनम् मिश्र᳘मादित्या᳘नां तृतीयसवन᳘म्॥  
## ०२
ते᳘ हादित्या᳘ ऊचुः॥  
य᳘थेदम᳘मिश्रं व᳘सूनां प्रातःसवनम᳘मिश्रं रुद्रा᳘णाम् मा᳘ध्यन्दिनं स᳘वनमेवं᳘ न इम᳘म् पुरा᳘ मिश्राद्ग्र᳘हं जुहुथे᳘ति तथे᳘ति देवा᳘ अब्रुवंस्ते सं᳘स्थित एव मा᳘ध्यन्दिने स᳘वने पुरा᳘ तृतीयसवना᳘देत᳘मजुहवुः स᳘ एषो᳘ ऽप्येत᳘र्हि त᳘थैव ग्र᳘हो हूयते सं᳘स्थित एव मा᳘ध्यन्दिने स᳘वने पुरा᳘ तृतीयसवना᳘त्॥  
## ०३
ते᳘ हादित्या᳘ ऊचुः᳟᳟॥  
नेव वा इ᳘तरस्मिन्त्स᳘वने स्मोॗ नेवेतरस्मिन्यद्वै᳘ नो र᳘क्षांसि न᳘ हिंस्युरि᳘ति॥  
## ०४
ते᳘ ह द्विदेव᳘त्यानूचुः॥  
र᳘क्षोभ्यो वै᳘ बिभीमो ह᳘न्त युष्मा᳘न्प्रविशामे᳘ति॥  
## ०५
ते᳘ ह द्विदेव᳘त्या ऊचुः॥  
कि᳘मस्मा᳘कं त᳘तः स्यादि᳘त्यस्मा᳘भिरनुव᳘षट्कृता भविष्यथेत्यु हादित्या᳘ ऊचुस्तथे᳘ति ते᳘ द्विदेव᳘त्यान्प्राविशन्॥  
## ०६
स य᳘त्र प्रातःससवने᳟॥  
द्विदेव᳘त्यैः प्रच᳘रति त᳘त्प्रतिप्रस्थाॗतादित्यपात्रे᳘ण द्रोणकलशा᳘त्प्रतिनि᳘गृह्णीत उपयाम᳘गृहीतो ऽसी᳘त्येता᳘वताध्वर्यु᳘रेॗवाश्राव᳘यत्यध्वर्योर᳘नु हो᳘मं जुहोति प्रतिप्रस्थाॗतादित्ये᳘भ्यस्त्वे᳘ति संस्रवम᳘वनयत्येता᳘वतैव᳘मेव स᳘र्वेषु॥  
## ०७
तद्य᳘त्प्रतिप्रस्थाता᳘ प्रतिनिगृह्णीते᳟॥  
द्विदेव᳘त्यान्वै प्रा᳘विशन्नस्मा᳘भिरनुव᳘षट्कृता भविष्यथे᳘त्यु हादित्या ऊचुर्यां वा᳘ अमूं᳘ द्विती᳘यामा᳘हुतिं जुहो᳘ति स्विष्टकृ᳘ते वै तां᳘ जुहोति स्विष्टकृ᳘तो वा᳘ एॗते ऽनुव᳘षट्क्रियन्ते त᳘थो हास्यैॗते ऽनुव᳘षट्कृता इष्ट᳘स्विष्टकृतो भवन्त्युत्तरार्धे᳘ जुहोत्येषाॗ ह्येत᳘स्य देव᳘स्य दिक्त᳘स्मादुत्तरार्धे᳘ जुहोति॥  
## ०८
य᳘द्वेव᳘ प्रतिप्रस्थाता᳘ प्रतिनिगृह्णीते᳟॥  
द्विदेव᳘त्यान्वै प्रा᳘विशन्त्स या᳘नेव प्रा᳘विशंस्ते᳘भ्य एॗवैतन्नि᳘र्मिमीते ऽथा᳘पिदधाति र᳘क्षोभ्यो ह्य᳘बिभयुर्वि᳘ष्ण उरुगायैष᳘ ते सो᳘मस्तं᳘ रक्षस्व मा᳘ त्वा दभन्नि᳘ति यज्ञो वै वि᳘ष्णुस्त᳘द्यज्ञा᳘यैॗवैतत्प᳘रिददाति गु᳘प्त्या अ᳘थाह सं᳘स्थित एव मा᳘ध्यन्दिने स᳘वने पुरा᳘ तृतीयसवनादे᳘हि यजमाने᳘ति॥  
## ०९
सम्प्र᳘पद्यन्ते॥  
अध्वर्यु᳘श्च य᳘जमानश्चा᳘ग्नीध्रश्च प्रतिप्रस्थाता᳘ चोन्नेता᳘थॗ यो ऽन्यः᳘ परिचरो भ᳘वत्युभे द्वा᳘रे अ᳘पिदधति र᳘क्षोभ्यो ह्य᳘बिभयुर᳘थाध्वर्यु᳘रादित्यस्थालीं᳘ चादित्यपात्रं चा᳘दत्ते स᳘ उप᳘र्युपरि पूतभृ᳘तं वि᳘गृह्णाति ने᳘द्व्यवश्चो᳘तदि᳘ति॥  
## १०
अ᳘थ गृह्णाति॥  
कदा᳘ चन᳘ स्तरी᳘रसिॗ नेन्द्र सश्चासि दाशु᳘षे उ᳘पोपेन्नु᳘ मघवन्भूय᳘ इन्नु᳘ ते दा᳘नं देव᳘स्य पृच्यत आदित्ये᳘भ्यस्त्वे᳘ति॥  
## ११
तं वैॗ नोपयामे᳘न गृह्णीयात्॥  
अ᳘ग्रेॗ ह्येॗवैष᳘ उपयामे᳘न गृहीतो भ᳘वत्य᳘जामितायै जामि᳘ ह कुर्याद्य᳘देनमत्रा᳘प्युपयामे᳘न गृह्णीया᳘त्॥  
## १२
अ᳘थापगृ᳘ह्य पु᳘नरा᳘नयति॥  
कदा᳘ चन प्र᳘युछस्युभे नि᳘पासि ज᳘न्मनी तु᳘रीयादित्य स᳘वनं त इन्द्रियमा᳘तस्थावमृ᳘तं दिॗव्यादित्ये᳘भ्यस्त्वे᳘ति॥  
## १३
अ᳘थ द᳘धि गृह्णाति॥  
आदित्या᳘नां वै᳘ तृतीयसवन᳘मादित्यान्वा अ᳘नु पश᳘वस्त᳘त्पशु᳘ष्वेॗवैतत्प᳘यो दधाति त᳘दिद᳘म् पशु᳘षु प᳘यो हित᳘म् मध्यत᳘ इव गृह्णीयादि᳘त्याहुर्मध्यत᳘ इव हीद᳘म् पशूनाम् प᳘य इ᳘ति पश्चा᳘दिवॗ त्वेव᳘ गृह्णीयात्पश्चा᳘दिवॗ हीद᳘म् पशूनाम् प᳘यः॥  
## १४
य᳘द्वेव द᳘धि गृह्णा᳘ति॥  
हुतोछिष्टा वा᳘ एते᳘ संस्रवा᳘ भवन्ति ना᳘लमा᳘हुत्यै ता᳘नेॗवैतत्पु᳘नरा᳘प्याययति तथा᳘लमा᳘हुत्यै भवन्ति त᳘स्माद्द᳘धि गृह्णाति॥  
## १५
स᳘ गृह्णाति॥  
यज्ञो᳘ देवा᳘नाम् प्र᳘त्येति सुम्नमा᳘दित्यासो भ᳘वता मृडय᳘न्तः आ᳘ वो ऽर्वा᳘ची सुमति᳘र्ववृत्यादंहो᳘श्चिद्या᳘ वरिवोवि᳘त्तरा᳘सदादित्ये᳘भ्यस्त्वे᳘ति॥  
## १६
त᳘मुपांशुस᳘वनेन मेक्षयति॥  
वि᳘वस्वान्वा᳘ एष᳘ आदित्यो᳘ निदा᳘नेन य᳘दुपांशुस᳘वन आदित्यग्रहो वा᳘ एष᳘ भवति त᳘देनं स्व᳘ एव᳘ भागे᳘ प्रीणाति॥  
## १७
तं न᳘ दशा᳘भिर्न पवि᳘त्रेणो᳘पस्पृशति एते वै᳘ शुक्र᳘वती र᳘सवती स᳘वने य᳘त्प्रातःसवनं᳘ च मा᳘ध्यन्दिनं च सवनम᳘थैतन्नि᳘र्धीतशुक्रं य᳘त्तृतीयसवनं स यन्न᳘ दशा᳘भिर्न᳘ पवि᳘त्रेणोपस्पृश᳘ति ते᳘नो हास्यैत᳘छुक्र᳘वद्र᳘सवत्तृतीयसवन᳘म् भवति त᳘स्मान्न दशा᳘भिर्न पवि᳘त्रेणोपस्पृशति॥  
## १८
स᳘ मेक्षयति॥  
वि᳘वस्वन्नादित्यैष᳘ ते सोमपीथस्त᳘स्मिन्मत्स्वेत्य᳘थोन्नेत्र᳘ उपांशुस᳘वनम् प्र᳘यछत्य᳘थाहोन्नेता᳘रमा᳘सृज ग्रा᳘व्ण इ᳘ति ता᳘नाधवनी᳘ये वासृज᳘ति चमसे᳘ वा॥  
## १९
रा᳘जानमुन्नी᳘य॥  
आदित्या᳘नां वै᳘ तृतीयसवन᳘मादित्यान्वा अ᳘नु ग्रा᳘वाणस्त᳘देनान्त्स्व᳘ एव᳘ भागे᳘ प्रीणात्य᳘पोर्णुवन्ति द्वा᳘रे॥  
## २०
अ᳘थापिधा᳘योपनि᳘ष्क्रामति॥  
र᳘क्षोभ्यो ह्य᳘बिभयुर᳘थाहादित्येभ्यो᳘ ऽनुब्रूहीत्य᳘त्र स᳘म्पश्येद्य᳘दि काम᳘येताश्रा᳘व्यॗ त्वेव स᳘म्पश्येदादित्ये᳘भ्यः प्रे᳘श्य प्रिये᳘भ्यः प्रिय᳘धामभ्यः प्रियव्रतेभ्यो महस्व᳘सरस्य प᳘तिभ्य उरो᳘रन्त᳘रिक्षस्या᳘ध्यक्षेभ्य इ᳘ति व᳘षट्कृते जुहोतिॗ नानुव᳘षट्करोति ने᳘त्पशू᳘नग्नौ᳘ प्रवृण᳘जानी᳘ति प्र᳘यछति प्रतिप्रस्थात्रे᳘ संस्रवौ᳟॥  
## २१
अ᳘थ पु᳘नः प्रप᳘द्य॥  
आग्रयणमादत्त उदीची᳘नदशम् पवि᳘त्रं वि᳘तन्वन्ति प्र᳘स्कन्दयत्यध्वर्यु᳘राग्रयण᳘स्य᳘प्रतिप्रस्थाता᳘ सम्प्र᳘गृह्णाति संस्रवावा᳘नयत्युन्नेता᳘ चमसे᳘न वोद᳘ञ्चनेन वा॥  
## २२
तं᳘ चतसृणां धा᳘राणामाग्रयणं᳘ गृह्णाति॥  
आदित्या᳘नां वै᳘ तृतीयसवन᳘मादित्यान्वा अ᳘नु गा᳘वस्त᳘स्मादिदं ग᳘वां चतुर्धाविहितं प᳘यस्त᳘स्माच्चतसृणां धा᳘राणामाग्रयणं᳘ गृह्णाति॥  
## २३
तद्य᳘त्प्रतिप्रस्थाता᳘ संस्रवौ᳘ सम्प्रगृह्णा᳘ति॥  
आदित्यग्रहो वा᳘ एष᳘ भवति न वा᳘ आदित्यग्रह᳘स्यानुव᳘षट्करोत्येत᳘स्माद्वै᳘ सावित्रं ग्र᳘हं ग्रहीष्य᳘न्भवति त᳘दस्य सावित्रे᳘णैॗवानुव᳘षट्कृतो भवति॥  
## २४
य᳘द्वेव᳘ प्रतिप्रस्थाता᳘ संस्रवौ᳘ सम्प्रगृह्णा᳘ति॥  
पुरा वा᳘ एभ्य एत᳘न्मिश्राद्ग्र᳘हमहौषुः पुरा᳘ तृतीयसवना᳘त्तृतीयसवना᳘य वा᳘ एष ग्र᳘हो गृह्यते त᳘दादित्या᳘स्तृतीयसवनम᳘पियन्ति त᳘था न᳘ बहिर्धा᳘ यज्ञा᳘द्भवन्ति त᳘स्मात्प्रतिप्रस्थाता᳘ संस्रवौ᳘ सम्प्र᳘गृह्णाति॥  
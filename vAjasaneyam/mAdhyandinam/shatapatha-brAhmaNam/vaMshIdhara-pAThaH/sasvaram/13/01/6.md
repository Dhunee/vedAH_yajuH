+++
title = "६"

+++
## ०१
विभू᳘र्मात्रा᳘ प्रभूः᳘ पित्रे᳘ति॥  
इयं वै᳘ मा᳘तासौ᳘ पि᳘ताभ्यामे᳘वैनम् प᳘रिददात्य᳘श्वोऽसि ह᳘योऽसी᳘ति शा᳘स्त्ये᳘वैनं तत्त᳘स्माछिष्टाः᳘ प्रजा᳘ जायन्ते᳘ऽत्योऽसि म᳘योऽसीत्य᳘त्ये᳘वैनं नयति त᳘स्माद᳘श्वः पशूनां श्रै᳘ष्ठ्यं गछत्य᳘र्वासि स᳘प्तिरसि वाज्यसी᳘ति यथायजु᳘रे᳘वैतद्वृ᳘षासि नृम᳘णा असी᳘ति मिथुनत्वा᳘य य᳘युर्ना᳘मासि शि᳘शुर्ना᳘मासी᳘त्येतद्वा अ᳘श्वस्य प्रियं᳘ नामधे᳘यम् प्रिये᳘णै᳘वैनं ना᳘म्नाभि᳘वदति त᳘स्माद᳘प्यामित्रौ᳘ संग᳘त्य ना᳘म्ना चे᳘दभिव᳘दतो᳘ऽन्योऽन्यं स᳘मेव᳘ जानाते॥  
## ०२
आदित्या᳘नाम् पत्वा᳘न्विही᳘ति॥  
आदित्या᳘ने᳘वैनं गमयति दे᳘वा आशापाला एतं᳘ देवेभ्यो᳘ऽश्वम् मेधा᳘य प्रो᳘क्षितं रक्षते᳘ति शतं वै त᳘ल्प्या राजपुत्रा᳘ आशापालास्ते᳘भ्य ए᳘वैनम् प᳘रिददातीह र᳘न्तिरिह᳘ रमतामिह धृ᳘तिरिह स्व᳘धृतिः स्वाहे᳘ति संवत्सरमा᳘हुतीर्जुहोति षो᳘डश नवती᳘रेता वा अ᳘श्वस्य ब᳘न्धनं ता᳘भिरे᳘वैनम् बध्नाति त᳘स्माद᳘श्वः प्र᳘मुक्तो ब᳘न्धनमा᳘गछति षो᳘डश नवती᳘रेता वा अ᳘श्वस्य ब᳘न्धनं ता᳘भिरे᳘वैनम् बध्नाति त᳘स्माद᳘श्वः प्र᳘मुक्तो ब᳘न्धनं न᳘ जहाति॥  
## ०३
राष्ट्रं वा᳘ अश्वमेधः᳟॥  
राष्ट्र᳘ एते व्या᳘यछन्ते ये᳘ऽश्वं र᳘क्षन्ति ते᳘षां य᳘ उदृ᳘चं ग᳘छन्ति राष्ट्रे᳘णैव ते᳘ राष्ट्र᳘म् भवन्त्य᳘थ ये᳘ नोदृ᳘चं ग᳘छन्ति राष्ट्रात्ते व्य᳘वछिद्यन्ते त᳘स्माद्राष्ट्र्य᳘श्वमेधे᳘न यजेत प᳘रा वा᳘ एष᳘ सिच्यते᳘ योऽब᳘लोऽश्वमेधे᳘न य᳘जते य᳘द्यमि᳘त्रा अ᳘श्वं विन्दे᳘रन्य᳘ज्ञोऽस्य वि᳘छिद्येत पा᳘पीयान्त्स्याछतं᳘ कवचि᳘नो रक्षन्ति यज्ञ᳘स्य सं᳘तत्या अ᳘व्यवछेदाय न पा᳘पीयान्भवत्य᳘थान्य᳘मानी᳘य प्रो᳘क्षेयुः᳘ सैव त᳘त्र प्रा᳘यश्चित्तिः॥  
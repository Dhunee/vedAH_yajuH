+++
title = "१"

+++
## ०१
गा᳘र्हपत्यं चेष्य᳘न्पलाशशाख᳘या व्यु᳘दूहति॥  
अ᳘वस्यति हैतद्यद्गा᳘र्हपत्यं चिनो᳘ति य᳘ उ वै के᳘ चाग्निचि᳘तो ऽस्या᳘मेव ते᳘ ऽवसितास्तद्य᳘द्व्युदू᳘हत्य᳘वसितानेव तद्व्यु᳘दूहति नेद᳘वसितानध्यवस्यानी᳘ति॥  
## ०२
अ᳘पेत᳘ वीत वि᳘ च सर्पता᳘त इ᳘ति॥  
अ᳘प चै᳘वैत वि᳘ चेत᳘ व्यु च सर्पता᳘त इ᳘त्येतद्य᳘ उदरसर्पि᳘णस्ता᳘नेत᳘दाह ये᳘ ऽत्र स्थ᳘ पुराण ये᳘ च नू᳘तना इ᳘ति ये᳘ ऽत्र स्थ᳘ सनात᳘ना ये᳘ चाधुनात᳘ना इ᳘त्येत᳘त्॥  
## ०३
अ᳘दाद्य᳘मो ऽवसा᳘नम् पृथिव्या इ᳘ति॥  
यमो᳘ ह वा᳘ अस्या अवसा᳘नस्येष्टे स᳘ ए᳘वास्मा अस्या᳘मवसा᳘नं ददाति॥  
## ०४
अ᳘क्रन्निम᳘म् पित᳘रो लोक᳘मस्मा इ᳘ति॥  
क्षत्रं वै᳘ यमो वि᳘शः पित᳘रो य᳘स्मा उ वै᳘ क्षत्रि᳘यो विशा᳘ संविदा᳘नो ऽस्या᳘मवसा᳘नं द᳘दाति तत्सु᳘दत्तं त᳘थो हास्मै क्षत्रं᳘ यमो᳘ विशा᳘ पितृ᳘भिः संविदा᳘नो ऽस्यामवसा᳘नं ददाति॥  
## ०५
पलाशशाख᳘या व्यु᳘दूहति॥  
ब्र᳘ह्म वै᳘ पलाशो ब्र᳘ह्मणैव तद᳘वसितान्व्यु᳘दूहति म᳘न्त्रेण ब्र᳘ह्म वै म᳘न्त्रो ब्र᳘ह्मणैव तद᳘वसितान्व्यु᳘दूहति तामु᳘दीचीमु᳘दस्यति॥  
## ०६
अथो᳘षान्नि᳘वपति॥  
अयं वै᳘ लोको गा᳘र्हपत्यः पश᳘व ऊ᳘षा अस्मिंस्त᳘ल्लोके᳘ पशू᳘न्दधाति त᳘स्मादि᳘मे ऽस्मिं᳘लोके᳘ पश᳘वः॥  
## ०७
य᳘द्वेवो᳘षान्निव᳘पति॥  
प्रजा᳘पतिः प्रजा᳘ असृजता ता ना᳘नोल्बा असृजत ता न स᳘मजानत᳘ सो ऽकामयत सं᳘जानीरन्नि᳘ति ताः᳘ समानो᳘ल्बा अकरोत्ता᳘सामू᳘षानु᳘ल्बमकरोत्ताः स᳘मजानत त᳘स्माद᳘प्येत᳘र्हि समानो᳘ल्बाः स᳘मेव᳘ जानते देवैः᳘ समानो᳘ल्बो ऽसानी᳘त्यु वै᳘ यजते यो य᳘जते तद्यदू᳘षान्निव᳘पति देवै᳘रेव त᳘त्समानो᳘ल्बो भवति॥  
## ०८
सज्ञा᳘नमसी᳘ति॥  
सम᳘जानत᳘ ह्येते᳘न कामध᳘रणमि᳘ति पश᳘वो वा ऊ᳘षाः कामध᳘रणम् म᳘यि ते कामध᳘रणम् भूयादि᳘ति म᳘यि ते पश᳘वो भूयासुरि᳘त्येतत्तैः स᳘र्वं गा᳘र्हपत्यम् प्र᳘छादयति यो᳘निर्वै गा᳘र्हपत्या चि᳘तिरु᳘ल्बमू᳘षाः स᳘र्वां तद्यो᳘निमु᳘ल्बेन प्र᳘छादयति॥  
## ०९
अ᳘थ सि᳘कता नि᳘वपति॥  
अग्ने᳘रेत᳘द्वैश्वानर᳘स्य भ᳘स्म यत्सि᳘कता अग्नि᳘मु वा᳘ एतं᳘ वैश्वानरं᳘ चेष्य᳘न्भवति न वा᳘ अग्निः स्वम् भस्मा᳘तिदहत्य᳘नतिदाहाय॥  
## १०
य᳘द्वेव सि᳘कता निव᳘पति॥  
अग्ने᳘रेत᳘द्वैश्वानर᳘स्य रे᳘तो यत्सि᳘कता अग्नि᳘मु वा᳘ एतं᳘ वैश्वानरं᳘ चेष्य᳘न्भवति न वा᳘ अरेत᳘स्कात्किं᳘ चन वि᳘क्रियते ऽस्माद्रे᳘तसो᳘ ऽधि वि᳘क्रियाता इ᳘ति॥  
## ११
अग्नेर्भ᳘स्मास्यग्नेः पु᳘रीषमसी᳘ति॥  
यात᳘याम वा᳘ अग्नेर्भस्मा᳘यातयाम्न्यः सि᳘कता अ᳘यातयाममे᳘वैनदेत᳘त्करोति ता᳘भिः स᳘र्वं गा᳘र्हपत्यम् प्र᳘छादयति यो᳘निर्वै गा᳘र्हपत्या चि᳘ती रे᳘तः सि᳘कताः स᳘र्वस्यां तद्यो᳘नौ रे᳘तो दधाति॥  
## १२
अ᳘थैनम् परिश्रि᳘द्भिः प᳘रिश्रयति॥  
यो᳘निर्वै᳘ परिश्रि᳘त इद᳘मे᳘वैतद्रे᳘तः सिक्तं यो᳘न्या प᳘रिगृह्णाति त᳘स्माद्यो᳘न्या रे᳘तः सिक्तम् प᳘रिगृह्यते॥  
## १३
य᳘द्वे᳘वैनम् परिश्रिद्भिः परिश्र᳘यति॥  
अयं वै᳘ लोको गा᳘र्हपत्य आ᳘पः परिश्रि᳘त इमं तं᳘ लोक᳘मद्भिः प᳘रितनोति समुद्रे᳘ण हैनं तत्प᳘रितनोति सर्व᳘तस्त᳘स्मादिमं᳘ लोकं᳘ सर्व᳘तः समुद्रः प᳘र्येति दक्षिणावृत्त᳘स्मादिमं᳘ लोकं᳘ दक्षिणावृ᳘त्समुद्रः प᳘र्येति खाते᳘न त᳘स्मादिमं᳘ लोकं᳘ खाते᳘न समुद्रः प᳘र्येति॥  
## १४
चि᳘त स्थे᳘ति॥  
चिनो᳘ति᳘ ह्येनाः परिचि᳘त स्थे᳘ति प᳘रि᳘ ह्येनाश्चिनो᳘त्यूर्ध्वचि᳘तः श्रयध्वमि᳘त्यूर्ध्वा᳘ उपद᳘धदाह त᳘स्मादूर्ध्व᳘ एव᳘ समुद्रो᳘ विजते᳘ ऽथ य᳘त्तिर᳘श्चीरुपदध्या᳘त्सकृ᳘द्धै᳘वेदं स᳘र्वं समुद्रो नि᳘र्मृज्यान्न᳘ सादयत्य᳘सन्ना ह्या᳘पो न सू᳘ददोहसा᳘धिवदति॥  
## १५
अ᳘स्थीनि वै᳘ परिश्रि᳘तः॥  
प्राणः सू᳘ददोहा न वा अ᳘स्थिषु प्रा᳘णो ऽस्त्ये᳘केन य᳘जुषा बह्वीरि᳘ष्टका उ᳘पदधात्ये᳘कं ह्येत᳘द्रूपं यदापो᳘ ऽथ य᳘द्बह्व्यः᳘ परिश्रि᳘तो भ᳘वन्ति ब᳘ह्व्यो ह्या᳘पः॥  
## १६
तद्वै यो᳘निः परिश्रि᳘तः॥  
उ᳘ल्बमू᳘षा रे᳘तः सि᳘कता बा᳘ह्याः परिश्रि᳘तो भ᳘वन्त्य᳘न्तर ऊ᳘षा बा᳘ह्या हि यो᳘निर᳘न्तरमु᳘ल्बम् बा᳘ह्य ऊ᳘षा भ᳘वन्त्य᳘न्तराः सि᳘कता बा᳘ह्यं ह्यु᳘ल्बम᳘न्तरं रे᳘त एते᳘भ्यो वै जा᳘यमानो जायते ते᳘भ्य ए᳘वैनमेत᳘ज्जनयति॥  
## १७
अ᳘थैनम᳘तश्चिनोति॥  
इद᳘मे᳘वैतद्रे᳘तः सिक्तं वि᳘करोति त᳘स्माद्यो᳘नौ रे᳘तः सिक्तं वि᳘क्रियते॥  
## १८
स च᳘तस्रः प्रा᳘चीरु᳘पदधाति॥  
द्वे᳘ पश्चा᳘त्तिर᳘श्च्यौ द्वे᳘ पुर᳘स्तात्तद्याश्च᳘तस्रः प्रा᳘चीरुपद᳘धाति स᳘ आत्मा तद्यत्ताश्च᳘तस्रो भ᳘वन्ति च᳘तुर्विधो ह्य᳘य᳘मात्मा᳘थ ये᳘ पश्चात्ते᳘ स᳘क्थ्यौ ये᳘ पुर᳘स्तात्तौ᳘ बाहू य᳘त्र वा᳘ आत्मा त᳘देव शि᳘रः॥  
## १९
तं वा᳘ एत᳘म्॥  
अ᳘त्र पक्षपुछ᳘वन्तं वि᳘करोति यादृग्वै यो᳘नौ रे᳘तो विक्रिय᳘ते तादृ᳘ग्जायते तद्य᳘देतम᳘त्र पक्षपुछ᳘वन्तं विकरो᳘ति त᳘स्मादे᳘षो ऽमु᳘त्र पक्षपुछ᳘वान्जायते॥  
## २०
तं वै᳘ पक्षपुछ᳘वन्तमेव स᳘न्तम्॥  
न᳘ पक्षपुछ᳘वन्तमिव पश्यन्ति त᳘स्माद्यो᳘नौ ग᳘र्भं न᳘ यथारूप᳘म् पश्यन्त्य᳘थैनममु᳘त्र पक्षपुछ᳘वन्तम् पश्यन्ति त᳘स्माज्जातं ग᳘र्भं यथारूप᳘म् पश्यन्ति॥  
## २१
स च᳘तस्रः पू᳘र्वा उ᳘पदधाति॥  
आत्मा᳘ ह्येवा᳘ग्रे सम्भ᳘वतः सम्भ᳘वति दक्षिणत उ᳘दङ्ङा᳘सीन उत्तरा᳘र्ध्याम् प्रथमामु᳘पदधाति त᳘थो हास्यै᳘षो ऽभ्यात्म᳘मे᳘वाग्नि᳘श्चितो᳘ भवति॥  
## २२
अयं सो᳘ अग्निः᳟॥  
य᳘स्मिन्त्सो᳘ममि᳘न्द्रः सुतं᳘ दध इ᳘त्ययं वै᳘ लोको गा᳘र्हपत्य आ᳘पः सो᳘मः सु᳘तो ऽस्मिंस्त᳘ल्लो᳘के ऽप इ᳘न्द्रो ऽधत्त जठ᳘रे वावशान इ᳘ति म᳘ध्यं वै᳘ जठ᳘रं सहस्रि᳘यं वा᳘जम᳘त्यं न स᳘प्तिमित्या᳘पो वै᳘ सहस्रि᳘यो वा᳘जः ससवान्त्स᳘न्त्स्तूयसे जातवेद इ᳘ति चितः सं᳘श्चीयसे जातवेद इ᳘त्येत᳘त्॥  
## २३
अ᳘ग्ने य᳘त्ते दिवि व᳘र्च इ᳘ति॥  
आदित्यो वा᳘ अस्य दिवि व᳘र्चः पृथिव्यामि᳘त्यय᳘मग्निः᳘ पृथिव्यां यदो᳘षधीष्वप्स्वा᳘ यजत्रे᳘ति य᳘ एवौ᳘षधिषु चाप्सु᳘ चाग्निस्त᳘मेत᳘दाह ये᳘नान्त᳘रिक्षमु᳘र्वाततन्थे᳘ति वायुः स᳘ त्वेषः स᳘ भानु᳘रर्णवो᳘ नृच᳘क्षा इ᳘ति महान्त्स᳘ भानु᳘रर्णवो᳘ नृच᳘क्षा इ᳘त्येत᳘त्॥  
## २४
अ᳘ग्ने दिवो अ᳘र्णम᳘छा जिगासी᳘ति॥  
आ᳘पो वा᳘ अस्य दिवो᳘ ऽर्णस्ता᳘ एष᳘ धूमेना᳘छैत्य᳘छा देवां ऊचिषे धि᳘ष्ण्या य इ᳘ति प्राणा वै᳘ देवा धि᳘ष्ण्यास्ते हि स᳘र्वा धि᳘य इष्ण᳘न्ति या᳘ रोचने᳘ पर᳘स्तात्सू᳘र्यस्य या᳘श्चाव᳘स्तादुपति᳘ष्ठन्त आ᳘प इ᳘ति रोचनो᳘ ह ना᳘मैष᳘ लोको य᳘त्रैष᳘ एतत्त᳘पति तद्या᳘श्चैतम् प᳘रेणा᳘पो याश्चा᳘वरेण ता᳘ एत᳘दाह॥  
## २५
पुरी᳘ष्यासो अग्न᳘य इ᳘ति॥  
पश᳘व्यासो ऽग्न᳘य इ᳘त्येत᳘त्प्रावणे᳘भिः सजो᳘षस इ᳘ति प्रायणरूपम् प्रा᳘य᳘णं ह्येत᳘दग्नेर्यद्गा᳘र्हपत्यो जुष᳘न्तां यज्ञ᳘मद्रु᳘हो ऽनमीवा इ᳘षो महीरि᳘ति जुष᳘न्तां यज्ञ᳘मद्रु᳘हो ऽनशनाया इ᳘षो महीरि᳘त्येत᳘त्॥  
## २६
नानो᳘पदधाति॥  
ये᳘ नानाकामा᳘ आत्मंस्तांस्त᳘द्दधाति सकृ᳘त्सादयत्ये᳘कं त᳘दात्मा᳘नं करोति सू᳘ददोहसा᳘धिवदति प्राणो वै सू᳘ददोहाः प्राणे᳘णै᳘वैनमेतत्सं᳘तनोति सं᳘दधाति॥  
## २७
अ᳘थ जघ᳘नेन परी᳘त्य॥  
उत्तरतो᳘ दक्षिणा᳘सीनो᳘ ऽपरयोर्द᳘क्षिणाम᳘ग्र उ᳘पदधाती᳘डामग्ने पुरुदं᳘सं सनिं गोरि᳘ति पश᳘वो वा इ᳘डा पशूना᳘मे᳘वास्मा एता᳘माशि᳘षमा᳘शास्ते शश्वत्तमं ह᳘वमानाय साधे᳘ति य᳘जमानो वै ह᳘वमानः स्या᳘न्नः सूनुस्त᳘नयो विजावे᳘ति प्रजा वै᳘ सूनुर᳘ग्ने सा᳘ ते सुमति᳘र्भूत्वस्मे इ᳘त्याशि᳘षमा᳘शास्ते॥  
## २८
अथो᳘त्तराम्॥  
अयं᳘ ते यो᳘निरृत्वि᳘यो य᳘तो जातो अ᳘रोचथा इ᳘त्ययं᳘ ते यो᳘निरृतव्यः᳘ सनात᳘नो य᳘तो जातो᳘ ऽदीप्यथा इ᳘त्येतत्तं᳘ जान᳘न्नग्न आ᳘रोहा᳘था नो वर्ध᳘या रयिमि᳘ति य᳘थैव य᳘जुस्त᳘था ब᳘न्धुः॥  
## २९
स᳘क्थ्यावस्यैते᳟॥  
ते ना᳘नोपद᳘धाति ना᳘ना सादयति ना᳘ना सू᳘ददोहसा᳘धिवदति ना᳘ना᳘ हीमे᳘ स᳘क्थ्यौ द्वे᳘ भवतो द्वे᳘ हीमे᳘ स᳘क्थ्यौ पश्चादु᳘पदधाति पश्चा᳘द्धीमे᳘ स᳘क्थ्याव᳘ग्राभ्यां सं᳘स्पृष्टे भवत ए᳘वं हीमे᳘ स᳘क्थ्याव᳘ग्राभ्यां सं᳘स्पृष्टे॥  
## ३०
अ᳘थ ते᳘नैव पु᳘नः परी᳘त्य॥  
दक्षिणत उ᳘दङ्ङा᳘ सीनः पू᳘र्वयोरु᳘त्तराम᳘ग्र उ᳘पदधाति चि᳘दसि त᳘या देव᳘तयाङ्गिरस्व᳘दृद्ध्रुवा᳘ सीदेत्य᳘थ द᳘क्षिणाम् परिचि᳘दसि त᳘या देव᳘तयाङ्गिरस्व᳘द्ध्रुवा᳘ सीदे᳘ति॥  
## ३१
बाहू᳘ अस्यैते᳟॥  
ते ना᳘नोपद᳘धाति ना᳘ना सादयति ना᳘ना सू᳘ददोहसा᳘धिवदति ना᳘ना᳘ हीमौ᳘ बाहू द्वे᳘ भवतो द्वौ᳘ हीमौ᳘ बाहू᳘ पूर्वार्ध᳘ उ᳘पदधाति पुर᳘स्ता᳘द्धीमौ᳘ बाहू अ᳘ग्राभ्यां सं᳘स्पृष्टे भवत ए᳘वं हीमौ᳘ बाहू अ᳘ग्राभ्यां सं᳘स्पृष्टौ स वा इ᳘तीमा᳘ उपद᳘धाती᳘तीमे इ᳘तीमे त᳘द्दक्षिणावृत्तद्धि᳘ देव᳘त्रा॥  
## ३२
अष्टावि᳘ष्टका उ᳘पदधाति॥  
अष्टा᳘क्षरा गायत्री᳘ गाय᳘त्रो ऽग्निर्या᳘वानग्निर्या᳘वत्यस्य मा᳘त्रा ता᳘वन्तमे᳘वैनमेत᳘च्चिनोति प᳘ञ्च कृ᳘त्वः सादयति प᳘ञ्चचितिको ऽग्निः प᳘ञ्च ऽर्त᳘वः संवत्सरः᳘ संवत्स᳘रो ऽग्निर्या᳘वनग्निर्या᳘वत्यस्य मा᳘त्रा ता᳘वन्तमे᳘वैनमेत᳘च्चिनोत्यष्टावि᳘ष्टकाः प᳘ञ्च कृ᳘त्वः सादयति तत्त्र᳘योदश त्र᳘योदश मा᳘साः संवत्सरस्त्र᳘योदशाग्ने᳘श्चितिपुरीषा᳘णि या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
## ३३
अ᳘थ लोकम्पृणामु᳘पदधाति॥  
त᳘स्या उप᳘रि ब᳘न्धुस्तिस्रः पू᳘र्वास्त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वन्तमे᳘वैनमेत᳘च्चिनोति दशो᳘त्तरास्ता᳘सामुप᳘रि ब᳘न्धुर्द्वे वाग्रे᳘ ऽथ दशाथै᳘कामेवं हि चि᳘तिं चिन्व᳘न्ति तास्त्र᳘योदश स᳘म्पद्यन्ते त᳘स्योक्तो ब᳘न्धुः॥  
## ३४
ता᳘ उभ᳘य्य ए᳘कविंशतिः स᳘म्पद्यन्ते॥  
द्वा᳘दश मा᳘साः प᳘ञ्च ऽर्त᳘वस्त्र᳘य इमे᳘ लोका᳘ असा᳘वादित्य᳘ एकविं᳘शो ऽमुं त᳘दादित्य᳘मस्मि᳘न्नग्नौ प्र᳘तिष्ठापयति॥  
## ३५
ए᳘कविंशतिर्वेव᳘ परिश्रि᳘तः॥  
द्वा᳘दश मा᳘साः प᳘ञ्च ऽर्त᳘वस्त्र᳘य इमे᳘ लोका᳘ अय᳘मग्नि᳘रमुतो᳘ ऽध्येकविंश᳘ इमं त᳘दग्नि᳘ममु᳘ष्मिन्नादित्ये प्र᳘तिष्ठापयति तद्य᳘देता᳘ एव᳘मुपद᳘धात्येता᳘वे᳘वैत᳘द᳘न्यो ऽन्य᳘स्मिन्प्र᳘तिष्ठापयति ता᳘वेता᳘व᳘न्यो ऽन्य᳘स्मिन्प्रतिष्ठितौ तौ वा᳘ एताव᳘त्र द्वा᳘वेकविंशौ स᳘म्पादयत्य᳘त्र᳘ ह्ये᳘वेमौ᳘ त᳘दोभौ भ᳘वत आहवनी᳘यश्च गा᳘र्हपत्यश्च॥  
## ३६
अ᳘थ पु᳘रीषं नि᳘वपति॥  
त᳘स्योप᳘रि ब᳘न्धुस्त᳘च्चात्वालवेला᳘या आ᳘हरत्यग्नि᳘रेष यच्चा᳘त्वालस्त᳘थो हास्यैत᳘दाग्नेय᳘मेव᳘ भवति सा᳘ समम्बिला᳘ स्यात्त᳘स्योक्तो ब᳘न्धुः॥  
## ३७
व्याममात्री᳘ भवति॥  
व्याममात्रो वै पु᳘रुषः पु᳘रुषः प्रजा᳘पतिः प्रजा᳘पतिरग्नि᳘रात्म᳘सम्मितां तद्यो᳘निं करोति परिमण्डला᳘ भवति परिमण्डला हि यो᳘निर᳘थो अयं वै᳘ लोको गा᳘र्हपत्यः परिमण्डल᳘ उ वा᳘ अयं᳘ लोकः᳟॥  
## ३८
अ᳘थैनौ संनि᳘वपति॥  
संज्ञा᳘मे᳘वाभ्यामेत᳘त्करोति स᳘मितं सं᳘कल्पेथां सं᳘ वाम् म᳘नांसि सं᳘ व्रता᳘ग्ने त्व᳘म् पुरी᳘ष्यो भ᳘वतं नः स᳘मनसावि᳘ति शम᳘यत्ये᳘वैनावेतद᳘हिंसायै य᳘था ना᳘न्यो ऽन्यं᳘ हिंस्या᳘ताम्॥  
## ३९
चतु᳘र्भिः संनि᳘वपति॥  
तद्ये च᳘तुष्पदाः पश᳘वस्तै᳘रे᳘वाभ्यामेत᳘त्संज्ञां᳘ करोत्य᳘थो अ᳘न्नं वै᳘ पशवो᳘ ऽन्नेनै᳘वाभ्यामेत᳘त्संज्ञां᳘ करोति॥  
## ४०
तां न᳘ रिक्ताम᳘वेक्षेत॥  
ने᳘द्रिक्ता᳘मवे᳘क्षा इ᳘ति य᳘द्रिक्ता᳘मवे᳘क्षेत ग्र᳘सेत हैनम्॥  
## ४१
अ᳘थास्यां सि᳘कता आ᳘वपति॥  
अग्ने᳘रेत᳘द्वैश्वानर᳘स्य रे᳘तो यत्सि᳘कता अग्नि᳘मे᳘वास्यामेत᳘द्वैश्वानरं रे᳘तो भूतं᳘ सिञ्चति सा᳘ समम्बिला᳘ स्यात्त᳘स्योक्तो ब᳘न्धुः॥  
## ४२
अ᳘थैनां वि᳘मुञ्चति॥  
अ᳘प्रदाहाय यद्धि᳘ युक्तं न᳘ विमुच्य᳘ते प्र त᳘द्दह्यत एतद्वा᳘ एत᳘द्युक्ता रे᳘तो ऽभार्षीदेत᳘मग्निं तम᳘त्राजीजनदथा᳘परं धत्ते यो᳘षा वा᳘ उखा त᳘स्माद्यदा यो᳘षा पू᳘र्वं रे᳘तः प्रजन᳘यत्यथा᳘परं धत्ते॥  
## ४३
मा᳘तेव पुत्र᳘म् पृथिवी᳘ पुरीष्य᳘मि᳘ति॥  
मा᳘तेव पुत्र᳘म् पृथिवी᳘ पशव्य᳘मि᳘त्येत᳘दग्निं स्वे यो᳘नावभारुखे᳘त्यग्निं स्वे यो᳘नावभार्षीदुखे᳘त्येतत्तां वि᳘श्वैर्देवै᳘रृतु᳘भिः संविदानः प्रजा᳘पतिर्विश्व᳘कर्मा वि᳘मुञ्चत्वि᳘यृत᳘वो वै वि᳘श्वे देवास्त᳘देनां वि᳘श्वैर्देवै᳘रृतु᳘भिः संविदानः᳘ प्रजा᳘पतिर्विश्व᳘कर्मा वि᳘मुञ्चति ता᳘मुत्तर᳘तो ऽग्नेर्नि᳘दधात्यरत्निमात्रे त᳘स्योक्तो ब᳘न्धुः॥  
## ४४
अ᳘थास्याम् प᳘य आ᳘नयति॥  
एतद्वा᳘ एतद्रे᳘तो धत्ते᳘ ऽथ प᳘यो धत्ते यो᳘षा वा᳘ उखा त᳘स्माद्यदा यो᳘षा रे᳘तो धत्ते᳘ ऽथ प᳘यो धत्ते᳘ ऽधराः सि᳘कता भ᳘वन्त्यु᳘त्तरम् पयो᳘ ऽधरं हि रे᳘त उ᳘त्तरम् प᳘यस्तन्म᳘ध्य आ᳘नयति य᳘था तत्प्र᳘ति पुरुषशीर्ष᳘मुपदध्या᳘त्॥  
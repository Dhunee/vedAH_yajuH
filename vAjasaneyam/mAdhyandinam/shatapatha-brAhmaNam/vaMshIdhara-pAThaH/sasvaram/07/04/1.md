+++
title = "१"

+++
## ०१
आत्म᳘न्नग्निं᳘ गृह्णीते चेष्य᳘न्॥  
आत्म᳘नो वा᳘ एतम᳘धिजनयति यादृ᳘शाद्व जा᳘यते तादृ᳘ङ्ङेव᳘ भवति स य᳘दात्मन्न᳘गृहीत्वाग्निं᳘ चिनुया᳘न्मनु᳘ष्यादेव᳘ मनुष्यं जन᳘येन्म᳘र्त्यान्म᳘र्त्यमनपहतपाप्मनो᳘ ऽनपहतपाप्मानम᳘थ य᳘दात्म᳘न्नग्निं᳘ गृहीत्वा᳘ चिनो᳘ति त᳘दग्ने᳘रेवा᳘ध्यग्निं᳘ जन᳘यत्यमृ᳘तादमृ᳘तम᳘पहतपाप्मनो᳘ ऽपहतपाप्मानम्॥  
## ०२
स᳘ गृह्णाति॥  
म᳘यि गृह्णाम्य᳘ग्रे अग्निमि᳘ति त᳘दात्म᳘न्नेवा᳘ग्रे ऽग्निं᳘ गृह्णाति रायस्पो᳘षाय सुप्रजास्त्वा᳘य सुवी᳘र्याये᳘ति त᳘दु स᳘र्वा आशि᳘ष आत्म᳘न्गृह्णीते मा᳘मु देव᳘ताः सचन्तामि᳘ति त᳘दु स᳘र्वान्देवा᳘नात्म᳘न्गृह्णीते तद्यत्किं᳘ चात्मनो᳘ ऽधि जनयिष्यन्भ᳘वति तत्स᳘र्वमात्म᳘न्गृह्णीते स वै ति᳘ष्ठन्नात्म᳘न्नग्निं᳘ गृही᳘त्वानूपवि᳘श्य चिनोति पशु᳘रेष य᳘दग्निस्त᳘स्मात्पशुस्ति᳘ष्ठन्ग᳘र्भं धि᳘त्वानूपवि᳘श्य वि᳘जायते॥  
## ०३
अ᳘थ सत्यं सा᳘म गायति॥  
एतद्वै᳘ देवा᳘ अब्रुवन्त्सत्य᳘मस्य मु᳘खं करवाम ते᳘ सत्य᳘म् भविष्या᳘मः सत्यं नो᳘ ऽनुवर्त्स्यति सत्यो᳘ नः स का᳘मो भविष्यति य᳘त्कामा एत᳘त्करिष्या᳘मह इ᳘ति॥  
## ०४
त᳘ एत᳘त्सत्यं सा᳘म पुर᳘स्तादगायन्॥  
त᳘दस्य सत्यम् मु᳘खमकुर्वंस्ते᳘ सत्य᳘मभवन्त्सत्य᳘मेनान᳘न्ववर्तत सत्य᳘ एषां स कामो ऽभवद्य᳘त्कामा एतद᳘कुर्वत॥  
## ०५
त᳘थै᳘वैतद्य᳘जमानः॥  
य᳘त्सत्यं सा᳘म पुर᳘स्ताद्गा᳘यति त᳘दस्य सत्यम् मु᳘खं करोति स᳘ सत्य᳘म् भवति सत्य᳘मेनम᳘नुवर्तते स᳘त्यो ऽस्य स का᳘मो भवति य᳘त्काम एत᳘त्कुरुते॥  
## ०६
तद्यत्त᳘त्सत्य᳘म्॥  
आ᳘प एव तदा᳘पो हि वै᳘ सत्यं त᳘स्माद्येना᳘पो य᳘न्ति त᳘त्सत्य᳘स्य रूपमि᳘त्याहुरप᳘ एव त᳘स्य स᳘र्वस्या᳘ग्रमकुर्वंस्त᳘स्माद्य᳘दैवा᳘पो यन्त्य᳘थेदं स᳘र्वं जायते य᳘दिदं किं᳘ च॥  
## ०७
अ᳘थ पुष्करपर्णमु᳘पदधाति॥  
यो᳘निर्वै᳘ पुष्करपर्णं यो᳘निमे᳘वैतदु᳘पदधाति॥  
## ०८
य᳘द्वेव᳘ पुष्करपर्ण᳘मुपद᳘धाति॥  
आ᳘पो वै पु᳘ष्करं ता᳘सामिय᳘म् पर्णं य᳘था ह वा᳘ इद᳘म् पुष्करपर्ण᳘मप्स्वध्या᳘हितमेव᳘मिय᳘मप्स्व᳘ध्या᳘हिता᳘ सेयं यो᳘निरग्ने᳘रियं ह्य᳘ग्नि᳘रस्यै हि स᳘र्वो ऽग्नि᳘श्चीय᳘त इमा᳘मे᳘वैतदु᳘पदधाति ताम᳘नन्तर्हितां सत्यादु᳘पदधातीमां त᳘त्सत्ये प्र᳘तिष्ठापयति त᳘स्मादियं᳘ सत्ये प्र᳘तिष्ठिता त᳘स्माद्विय᳘मेव᳘ सत्य᳘मियं ह्ये᳘वैषां᳘ लोका᳘नामद्धातमा᳘म्॥  
## ०९
अपा᳘म् पृष्ठ᳘मसि यो᳘निरग्नेरि᳘ति॥  
अपां᳘ हीय᳘म् पृष्ठं यो᳘नि᳘र्हीय᳘मग्नेः᳘ समुद्र᳘मभि᳘तः पि᳘न्वमानमि᳘ति समुद्रो᳘ होमा᳘मभि᳘तः पि᳘न्वते व᳘र्धमानो महां आ᳘ च पु᳘ष्कर इ᳘ति व᳘र्धमानो महीयस्व पु᳘ष्कर इ᳘त्येत᳘द्दिवो मा᳘त्रया वरिम्णा᳘ प्रथस्वे᳘त्यनुवि᳘मार्ष्ट्यसौ वा᳘ आदित्य᳘ ए᳘षो ऽग्नि᳘र्नो हैत᳘मन्यो᳘ दिवो᳘ वरिमा य᳘न्तुमर्हति द्यौ᳘र्भू᳘त्वैनं यछे᳘त्ये᳘वैत᳘दाह स्वराजो᳘पद्धाति स्वा᳘राज्यं ह्य᳘पां᳘ सादयित्वा सू᳘ददोहसा᳘धिवदति त᳘स्योक्तो ब᳘न्धुः॥  
## १०
अ᳘थ रुक्भमु᳘पदधाति॥  
असौ वा᳘ आदित्य᳘ एष᳘ रुक्भ᳘ एष हीमाः स᳘र्वाः प्रजा᳘ अतिरो᳘चते रोचो᳘ ह वै तं᳘ रुक्भ इत्या᳘चक्षते परो᳘ ऽक्षम् परो᳘ ऽक्षकामा हि᳘ देवा᳘ अमु᳘मे᳘वैत᳘दादित्यमु᳘पदधाति स᳘ हिरण्म᳘यो भवति परिमण्डल ए᳘कविंशतिनिर्बाधस्त᳘स्योक्तो ब᳘न्धुरध᳘स्तान्निर्बाधमु᳘पदधाति रश्म᳘यो वा᳘ एत᳘स्य निर्बाधा᳘ अव᳘स्तादु वा᳘ एत᳘स्य रश्म᳘यः॥  
## ११
त᳘म् पुष्करपर्ण उ᳘पदधाति॥  
यो᳘निर्वै᳘ पुष्करपर्णं यो᳘नावे᳘वैनमेतत्प्र᳘तिष्ठापयति॥  
## १२
य᳘द्वेव᳘ पुष्करपर्ण᳘ उपद᳘धाति॥  
प्रतिष्ठा वै᳘ पुष्करपर्ण᳘मियं वै᳘ पुष्करपर्ण᳘मिय᳘मु वै᳘ प्रतिष्ठा यो वा᳘ अस्याम᳘प्रतिष्ठितो᳘ ऽपि दूरे सन्न᳘प्रतिष्ठित एव स᳘ रश्मि᳘भिर्वा᳘ ए᳘षो ऽस्याम् प्र᳘तिष्ठितो ऽस्या᳘मे᳘वैनमेत᳘त्प्रतिष्ठा᳘याम् प्र᳘तिष्ठापयति॥  
## १३
य᳘द्वेव᳘ पुष्करपर्ण᳘ उपद᳘धाति॥  
इ᳘न्द्रो वृत्रं᳘ हत्वा नास्तृषी᳘ति म᳘न्यमानो ऽपः प्रा᳘विशत्ता᳘ अब्रवीद्बिभे᳘मि वै पु᳘रम् मे कुरुते᳘ति स᳘ यो ऽपां र᳘स आ᳘सीत्त᳘मूर्ध्वं᳘ समु᳘दौहंस्ता᳘मस्मै पु᳘रमकुर्वंस्तद्य᳘दस्मै पु᳘रम᳘कुर्वंस्त᳘स्मात्पू᳘ष्करम् पू᳘ष्करं ह वै तत्पु᳘ष्करमित्या᳘चक्षते परो᳘ ऽक्षम् परो᳘ ऽक्षकामा हि᳘ देवास्तद्य᳘त्पुष्करपर्ण᳘ उपद᳘धाति य᳘मे᳘वास्यैतमा᳘पो र᳘सं समुदौ᳘हन्या᳘मस्मै पु᳘रम᳘कुर्वंस्त᳘स्मिन्ने᳘वैनमेतत्प्र᳘तिष्ठापयति॥  
## १४
ब्र᳘ह्म जज्ञान᳘म् प्रथम᳘म् पुर᳘स्तादि᳘ति॥  
असौ वा᳘ आदित्यो ब्रह्मा᳘हरहः पुर᳘स्ताज्जायते वि᳘ सीमतः᳘ सुरु᳘चो वेन᳘ आवरि᳘ति म᳘ध्यं वै᳘ सी᳘मेमे᳘ लोकाः᳘ सुरु᳘चो ऽसा᳘वादित्यो᳘ वेनो यद्वै᳘ प्रजि᳘जनिषमाणो᳘ ऽवेनत्त᳘स्माद्वेनस्ता᳘नेष᳘ सीमतो᳘ मध्यतो᳘ विवृण्वन्नु᳘देति स᳘ बु᳘ध्न्या उपमा᳘ अस्य विष्ठा इ᳘ति दि᳘शो वा᳘ अस्य बु᳘ध्न्या उपमा᳘ विष्ठास्ता᳘ ह्येष᳘ उपविति᳘ष्ठते सत᳘श्च यो᳘निम᳘सतश्च वि᳘वरि᳘तीमे वै᳘ लोकाः᳘ सत᳘श्च यो᳘निर᳘सतश्च य᳘च्च ह्य᳘स्ति य᳘च्च न त᳘देभ्य᳘ एव᳘ लोके᳘भ्यो जायते त्रिष्टुभो᳘पदधाति त्रै᳘ष्टभो᳘ ह्येष᳘ सादयित्वा सू᳘ददोहसा᳘धिवदति त᳘स्योक्तो ब᳘न्धुः॥  
## १५
अ᳘थ पु᳘रुषमु᳘पदधाति॥  
स᳘ प्रजा᳘पतिः᳘ सो ऽग्निः स य᳘जमानः स᳘ हिरण्म᳘यो भवति ज्यो᳘तिर्वै हि᳘रण्यं ज्यो᳘तिरग्नि᳘रमृ᳘तं हि᳘रण्यममृ᳘तमग्निः पु᳘रुषो भवति पु᳘रुषो हि᳘ प्रजा᳘पतिः॥  
## १६
य᳘द्वेव पु᳘रुषमुपद᳘धाति॥  
प्रजा᳘पतेर्वि᳘स्रस्ताद्र᳘म्या तनू᳘र्मध्यत उ᳘दक्रामत्त᳘स्यामेनमु᳘त्कान्तायां देवा᳘ अजहुस्तं य᳘त्र देवाः᳘ सम᳘स्कुर्वंस्त᳘दस्मिन्नेतां᳘ र᳘म्यां तनू᳘म् मध्य᳘तो ऽदधुस्त᳘स्यामस्य देवा᳘ अरमन्त तद्य᳘दस्यैत᳘स्यां र᳘म्यायां त᳘न्वां देवा अ᳘रमन्त त᳘स्माद्धि᳘रम्यं हि᳘रम्यं ह वै तद्धि᳘रण्यमित्या᳘चक्षते परो᳘ ऽक्षम् परो᳘ ऽक्षकामा हि᳘ देवास्त᳘थै᳘वास्मिन्नय᳘मेतां᳘ र᳘म्यां तनू᳘म् मध्यतो᳘ दधाति त᳘स्य:मस्य देवा᳘ रमन्ते प्राणो वा᳘ अस्य सा᳘ र᳘म्या तनूः᳘ प्राण᳘मे᳘वास्मिन्नेत᳘म् मध्यतो᳘ दधाति॥  
## १७
तं᳘ रुक्भ उ᳘पदधाति॥  
असौ वा᳘ आदित्य᳘ एष᳘ रुक्भो᳘ ऽथ य᳘ एष᳘ एत᳘स्मिन्म᳘ण्डले पु᳘रुषः स᳘ एष त᳘मे᳘वैतदु᳘पदधाति॥  
## १८
उत्तानमु᳘पदधाति॥  
एतद्वै᳘ देवा᳘ अब्रुवन्य᳘दि वा᳘ इमा᳘वर्वा᳘ञ्चा उपधास्या᳘मः स᳘र्वमे᳘वेदम् प्र᳘धक्ष्यतो य᳘द्यु प᳘राञ्चौ प᳘राञ्चावेव᳘ तप्स्यतो य᳘द्यु सम्य᳘ञ्चावन्त᳘रै᳘वैता᳘वेतज्ज्यो᳘तिर्भविष्यत्य᳘थो अ᳘न्यो ऽन्यं᳘ हिंसिष्यत इ᳘ति᳘ ते ऽर्वा᳘ञ्चमन्य᳘मुपा᳘दधुः प᳘राञ्चमन्यं स᳘ एष᳘ रश्मि᳘भिरर्वा᳘ङ् तपति रुक्भः᳘ प्राणै᳘रेष᳘ ऊर्ध्वः पु᳘रुषः प्रा᳘ञ्चमु᳘पदधाति प्राङ् ह्ये᳘षो ऽग्नि᳘श्चीय᳘ते॥  
## १९
हिरण्यगर्भः स᳘मवर्तता᳘ग्र इ᳘ति॥  
हिरण्यगर्भो᳘ ह्येष᳘ सम᳘वर्तता᳘ग्रे भूत᳘स्य जातः प᳘तिरे᳘क आसीदि᳘त्येष ह्य᳘स्य स᳘र्वस्य भूत᳘स्य जातः प᳘तिरे᳘क आसीत्स᳘ दाधार पृथिवीं द्या᳘मु᳘तेमामि᳘त्येष वै दि᳘वं च पृथिवीं᳘ च दाधार क᳘स्मै देवा᳘य हवि᳘ष विधेमे᳘ति प्रजा᳘ पतिर्वै कस्त᳘स्मै हवि᳘षा विधेमे᳘त्येत᳘त्॥  
## २०
द्रप्स᳘श्चस्कन्द पृथिवीम᳘नु द्यामि᳘ति॥  
असौ वा᳘ आदित्यो᳘ द्रप्सः स दि᳘वं च पृथिवीं᳘ च स्कन्दती᳘त्यमूमि᳘तीमा᳘मिमं᳘ च यो᳘निम᳘नु य᳘श्च पू᳘र्व इ᳘तीमं᳘ च लोक᳘ममुं चे᳘त्येतद᳘थो य᳘च्चेद᳘मेत᳘र्हि चीय᳘ते य᳘च्चादः पू᳘र्वम᳘चीयते᳘ति समानं यो᳘निम᳘नु संच᳘रन्तमिति समा᳘नं ह्येप᳘ एतं यो᳘निम᳘नु संच᳘रति द्रप्सं᳘ जुहोम्य᳘नु सप्त हो᳘त्रा इ᳘त्यसौ वा आदित्यो᳘ द्रप्सो दि᳘शः सप्त हो᳘त्रा अमुं त᳘दादित्यं दिक्षु प्र᳘तिष्ठापयति॥  
## २१
द्वा᳘भ्यामु᳘पदधाति॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘वत्यस्य मा᳘त्रा ता᳘वतै᳘वैनमेतदु᳘पदधाति त्रिष्टु᳘ब्भ्यां त्रै᳘ष्टु᳘भो᳘ ह्येष᳘ सादयित्वा सू᳘ददोहसा᳘धिवदति त᳘स्योक्तो ब᳘न्धुः॥  
## २२
अ᳘थ सा᳘म गायति॥  
एतद्वै᳘ देवा᳘ एतम् पु᳘रुषमुपधा᳘य त᳘मेतादृ᳘शमे᳘वापश्यन्य᳘थैतछु᳘ष्कं फ᳘लकम्॥  
## २३
ते ऽब्रुवन्॥  
उ᳘प त᳘ज्जानीत य᳘थास्मिन्पु᳘रुषे वीर्यं᳘ द᳘धामे᳘ति᳘ ते ऽब्रुवंश्चेत᳘यध्वमि᳘ति चि᳘तिमिछते᳘ति वाव त᳘दब्रुवंस्त᳘दिछत य᳘थास्मिन्पु᳘रुषे वीर्यं᳘ द᳘धामे᳘ति॥  
## २४
ते᳘ चेत᳘यमानाः॥  
एतत्सा᳘मापश्यंस्त᳘दगायंस्त᳘दस्मिन्वीर्य᳘मदधुस्त᳘थै᳘वास्मिन्नय᳘मेत᳘द्दधाति पु᳘रुषे गायति पु᳘रुषे त᳘द्वीर्यं᳘ दधाति चित्रे᳘ गायति स᳘र्वाणि हि᳘ चित्रा᳘ण्यग्निस्त᳘मुपधा᳘य न᳘ पुर᳘स्तात्प᳘रीयान्ने᳘न्माय᳘मग्नि᳘र्हिन᳘सदि᳘ति॥  
## २५
अ᳘थ सर्पनामैरु᳘पतिष्ठत॥  
इमे वै᳘ लोकाः᳘ सर्पास्ते᳘ हाने᳘न स᳘र्वेण सर्पन्ति य᳘दिदं किं᳘ च स᳘र्वेषा᳘मु हैष᳘ देवा᳘नामात्मा य᳘दग्निस्ते᳘ देवा᳘ एत᳘मात्मा᳘नमुपधा᳘याबिभयुर्यद्वै᳘ न इमे᳘ लोका᳘ अने᳘नात्म᳘ना न सु᳘र्पेयुरि᳘ति॥  
## २६
त᳘ एता᳘नि सर्पनामा᳘न्यपश्यन्॥  
तैरु᳘पातिष्ठन्त तै᳘रस्मा इमां᳘लोका᳘नस्थापयंस्तै᳘रनमयन्यद᳘नमयंस्त᳘स्मात्सर्पनामा᳘नि त᳘थै᳘वैतद्य᳘जमानो य᳘त्सर्पनामै᳘रुपति᳘ष्ठत इमा᳘नेवास्मा एत᳘ल्लोका᳘न्त्स्थाप᳘यतीमां᳘लोका᳘न्नमयति त᳘थो हास्यैत᳘ एते᳘नात्म᳘ना न᳘ सर्पन्ति॥  
## २७
य᳘द्वेव᳘ सर्पनामै᳘रुपति᳘ष्ठत॥  
इमे वै᳘ लोकाः᳘ सर्पा यद्धि किं᳘ च स᳘र्पत्ये᳘ष्वेव त᳘ल्लोके᳘षु सर्पति तद्य᳘त्सर्पनामै᳘रुपति᳘ष्ठते᳘ यै᳘वैषु᳘ लोके᳘षु नाष्ट्रा यो᳘ व्यद्वरो या शि᳘मिदा त᳘दे᳘वैतत्स᳘र्वं शमयति॥  
## २८
न᳘मो ऽस्तु सर्पे᳘भ्यो ये के᳘ च पृथिवीम᳘नु॥  
ये᳘ अन्त᳘रिक्षे ये᳘ दिवि ते᳘भ्यः सर्पे᳘भ्यो न᳘म इ᳘ति य᳘ ए᳘वैषु᳘ त्रिषु᳘ लोके᳘षु सर्पास्ते᳘भ्य एतन्न᳘मस्करोति॥  
## २९
या इ᳘षवो यातुधा᳘नानामि᳘ति॥  
यातुधा᳘नप्रेषिता है᳘के दशन्ति ये᳘ वा व᳘नस्प᳘तीम्र᳘नु ये᳘ वावटे᳘षु शे᳘रते ते᳘भ्यः सर्पे᳘भ्यो न᳘म इति ये चैव व᳘नस्प᳘तिषु सर्पा ये᳘ चावटे᳘षु शे᳘रते ते᳘भ्य एतन्न᳘मस्करोति॥  
## ३०
ये᳘ वामी᳘ रोचने᳘ दिवो॥  
ये᳘ वा सू᳘र्यस्य रश्मि᳘षु ये᳘षामप्सु स᳘दस्कृतं ते᳘भ्यः सर्पे᳘भ्यो न᳘म इ᳘ति य᳘त्र यत्रैते त᳘दे᳘वैभ्य एतन्न᳘मस्करोति न᳘मो न᳘म इ᳘ति यज्ञो वै न᳘मो यज्ञे᳘नै᳘वैनानेत᳘न्नमस्कारे᳘ण नमस्यति त᳘स्मादु ह᳘ नायज्ञिय᳘ ब्रूयान्न᳘मस्त इ᳘ति य᳘था हैनम् ब्रूया᳘द्यज्ञ᳘स्त इ᳘ति तादृक्त᳘त्॥  
## ३१
त्रिभिरु᳘पतिष्ठते॥  
त्र᳘य इमे᳘ लोका अ᳘थो त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतै᳘वास्मा एत᳘दिमां᳘लोका᳘न्त्स्थाप᳘यत्य᳘थो ता᳘वतै᳘वैत᳘दिदम् म᳘र्वं शमयति ति᳘ष्ठन्नु᳘पतिष्ठते ति᳘ष्ठन्तीव वा᳘ इमे᳘ लोका अ᳘थो ति᳘ष्ठन्वै᳘ वीर्य᳘वत्तरः॥  
## ३२
अ᳘थैनमुपवि᳘श्याभि᳘जुहोति॥  
आ᳘ज्येन पञ्चगृहीते᳘न त᳘स्योक्तो ब᳘न्धुः सर्व᳘तः परिस᳘र्पं स᳘र्वाभ्य ए᳘वैनमेत᳘द्दिग्भ्यो᳘ ऽन्नेन प्रीणाति॥  
## ३३
य᳘द्वे᳘वैनमभिजुहो᳘ति॥  
एतद्वै᳘ देवा᳘ एत᳘मात्मा᳘नमुपधा᳘याबिभयुर्यद्वै᳘ न इम᳘मिह र᳘क्षांसि नाष्ट्रा न᳘ हन्युरि᳘ति त᳘ एता᳘न्राक्षोघ्ना᳘न्प्रतिसरा᳘नपश्यन्कृणुष्व पा᳘जः प्र᳘सितिं न᳘ पृथ्वीमि᳘ति राक्षोघ्ना वै᳘ प्रतिसरास्त᳘ एतैः᳘ प्रतिसरैः स᳘र्वाभ्यो दिग्भ्यो र᳘क्षांसि नाष्ट्रा᳘ अपहत्या᳘भये ऽनाष्ट्र᳘ एत᳘मात्मा᳘नं स᳘मस्कुर्वत त᳘थै᳘वैतद्य᳘जमान एतैः᳘ प्रतिसरैः स᳘र्वाभ्यो दिग्भ्यो र᳘क्षांसि नाष्ट्रा᳘ अपहत्या᳘भये ऽनाष्ट्र᳘ एत᳘मात्मा᳘नं सं᳘ स्कुरुते॥  
## ३४
आ᳘ज्येन जुहोति॥  
व᳘ज्रो वा आ᳘ज्यं व᳘ज्रेणै᳘वैतप्र᳘क्षांसि नाष्ट्रा अ᳘पहन्ति पञ्चगृहीते᳘न प᳘ञ्चचितिको ऽग्निः प᳘ञ्च ऽर्त᳘वः संवत्सरः᳘ संवत्स᳘रो ऽग्निर्या᳘वानग्निर्या᳘वत्यस्य मा᳘त्रा ता᳘वतै᳘वैतद्र᳘क्षांसि नाष्ट्रा अ᳘पहन्त्याग्नेयी᳘भिरग्निर्वै ज्यो᳘ती रक्षो᳘हाग्नि᳘नै᳘वैतद्र᳘क्षांसि नाष्ट्रा अ᳘पहन्ति त्रिष्टु᳘ब्भिर्व᳘ज्रो᳘ वै᳘ त्रिष्टुब्व᳘ज्रेणै᳘वैतद्र᳘क्षांसि नाष्ट्रा अ᳘पहन्ति सर्व᳘तः परिस᳘र्पं स᳘र्वाभ्य ए᳘वैत᳘द्दिग्भ्यो र᳘क्षांसि नाष्ट्रा अ᳘पहन्ति॥  
## ३५
पश्चाद᳘ग्नेः प्राङा᳘सीनो॥  
ऽथोत्तरतो᳘ दक्षिणा᳘थ पुर᳘स्तात्प्रत्यङ्ङ᳘थ जघ᳘नेन परी᳘त्य दक्षिणत उ᳘दङ्ङा᳘सीनस्त᳘द्दक्षिणावृत्तद्धि᳘ देवत्रा᳘थानुपरी᳘त्य पश्चात्प्राङा᳘सीनस्त᳘थो हास्यैतत्प्रा᳘गेव क᳘र्म कृत᳘म् भवति॥  
## ३६
अ᳘थ स्रु᳘चा उ᳘पदधाति॥  
बाहू वै स्रु᳘चौ बाहू᳘ ए᳘वास्मिन्नेतत्प्र᳘तिदधाति ते यत्स्रु᳘चौ भ᳘वतः स्रु᳘चौ हि᳘ बाहू᳘ इद᳘मेव᳘ कपु᳘छलमयं᳘ दण्दो द्वे᳘ भवतो द्वौ᳘ हीमौ᳘ बाहू᳘ पाश्वत उ᳘पदधाति पार्श्वतो᳘ हीमौ᳘ बाहू᳘॥  
## ३७
कार्ष्मर्यम᳘यीं दक्षिणत उ᳘पदधाति॥  
एतद्वै᳘ देवा᳘ अबिभयुर्यद्वै᳘ नो यज्ञं᳘ दक्षिणतो र᳘क्षांसि नाष्ट्रा न᳘ हन्युरि᳘ति त᳘ एतं᳘ रक्षोह᳘णं व᳘नस्प᳘तिमपश्यन्कार्ष्म᳘र्यं त᳘ एते᳘न व᳘नस्प᳘तिना दक्षिणतो र᳘क्षांसि नाष्ट्रा᳘ अपहत्या᳘भये ऽनाष्ट्र᳘ एतं᳘ यज्ञ᳘मतन्वत त᳘थै᳘वैतद्य᳘जमान एते᳘न व᳘नस्प᳘तिना दक्षिणतो र᳘क्षांसि नाष्ट्रा᳘ अपहत्या᳘भये ऽनाष्ट्र᳘ एतं᳘ यज्ञं᳘ तनुत आ᳘ज्येन पूर्णा᳘ भवति व᳘ज्रो वा आ᳘ज्यं व᳘ज्रेणै᳘वैत᳘द्दक्षिणतो र᳘क्षांसि नाष्ट्रा अ᳘पहन्ति॥  
## ३८
अथौ᳘दुम्बरीमुत्तरत उ᳘पदधाति॥  
ऊर्ग्वै र᳘स उदुम्ब᳘र ऊ᳘र्जमे᳘वास्मिन्नेतद्र᳘सं दधाति दध्ना᳘ पूर्णा᳘ भवति र᳘सो वै द᳘धि र᳘समे᳘वास्मिन्नेत᳘द्दधाति॥  
## ३९
य᳘द्वेव स्रु᳘चा उपद᳘धाति॥  
प्रजा᳘पतेर्वि᳘स्रस्तस्याग्निस्ते᳘ज आदा᳘य दक्षि᳘णाकर्षत्सो ऽत्रो᳘दरमद्य᳘त्कृ᳘ष्ट्वोद᳘रमत्त᳘स्मात्कार्ष्मर्यो᳘ ऽथास्ये᳘न्द्र ओ᳘ज आदायो᳘दङ्ङ᳘दक्रामत्स᳘ उदुम्ब᳘रो ऽभवत्॥  
## ४०
ता᳘वब्रवीत्॥  
उ᳘प मे᳘तम् प्र᳘ति म एत᳘द्धत्तं ये᳘न मे युव᳘मुद᳘क्रमिष्टमि᳘ति ता᳘भ्यां वै᳘ नौ स᳘र्वम᳘न्नम् प्र᳘यछे᳘ति तौ वै᳘ मा बाहू᳘ भूत्वा प्र᳘पद्येथामि᳘ति तथे᳘ति ता᳘भ्यां वै स᳘र्वम᳘न्नम् प्रा᳘यछत्ता᳘वेनम् बाहू᳘ भूत्वा प्रा᳘पद्येतां त᳘स्माद्बाहु᳘भ्यामेवा᳘न्नं क्रिय᳘ते बाहु᳘भ्यामद्यते बाहु᳘भ्यां हि स स᳘र्वम᳘न्नम् प्रा᳘यछत्॥  
## ४१
स᳘ कार्ष्मर्यम᳘यीं दक्षिणत उ᳘पदधाति॥  
अग्ने᳘ष्ट्वा ते᳘जसा सादयामी᳘ति य᳘दे᳘वास्य त᳘दग्निस्ते᳘ज आदा᳘य दक्षिणा᳘कर्षत्त᳘दस्मिन्नेतत्प्र᳘तिदधात्यग्नि᳘र्मूर्धा᳘ दिवः᳘ ककुदि᳘त्येष᳘ उ᳘ सो ऽग्नि᳘र्गायत्र्या᳘ गाय᳘त्रो ऽग्निर्या᳘वानग्निर्या᳘वत्यस्य मा᳘त्रा ता᳘वतै᳘वैनामेतदु᳘पदधाति घृते᳘न पूर्णा᳘ भवत्याग्नेयं वै᳘ घृतं स्वे᳘नै᳘वैनमेत᳘द्भागे᳘न स्वे᳘न र᳘मेन प्रीणाति॥  
## ४२
अथौ᳘दुम्बरीमुत्तरत उ᳘पदधाति॥  
इ᳘न्द्रस्य त्वौ᳘जसा सादयामी᳘ति य᳘दे᳘वास्य तदि᳘न्द्र ओ᳘ज आदायो᳘दङ्ङुद᳘क्रामत्त᳘दस्मिन्नेतत्प्र᳘तिदधाति भु᳘वो यज्ञ᳘स्य र᳘जसश्च नेते᳘त्येष᳘ उ स इ᳘न्द्रः सा य᳘दाग्नेय्य᳘ग्निकर्म ह्य᳘थ य᳘त्त्रिष्टुप्त्रै᳘ष्टुभो ही᳘न्द्र ऐन्द्राग्नो ऽग्निर्या᳘वानग्निर्या᳘वत्यस्य मा᳘त्रा ता᳘वतै᳘वैनामेतदु᳘पदधातीन्द्राग्नी वै स᳘र्वे देवाः᳘ सर्वदेव᳘त्यो ऽग्निर्या᳘वानग्निर्या᳘वत्यस्य मा᳘त्रा ता᳘वतै᳘वैनामेतदु᳘पदधाति दध्ना᳘ पूर्णा᳘ भवत्यैन्द्रं वै द᳘धि स्वे᳘नै᳘वैनमेत᳘द्भागे᳘न स्वे᳘न र᳘सेन प्रीणाति॥  
## ४३
ता᳘वस्यैता᳘विन्द्राग्नी᳘ एव᳘ बाहू᳘॥  
ता᳘वेनं ते᳘जसा च वी᳘र्येण च सह प्र᳘पद्येते स᳘ सम्प्रत्यु᳘रः पु᳘रुषमाका᳘श्य य᳘त्राभ्याप्नो᳘ति त᳘दालि᳘ख्यैने उ᳘पदधात्येष᳘ हैत᳘योर्लोकः᳘॥  
## ४४
ते है᳘के तिर᳘श्च्या उ᳘पदधति॥  
तिर्य᳘ञ्चौ वा᳘ इमौ᳘ बाहू इ᳘ति न त᳘था कुर्यात्प्रा᳘च्यावेवो᳘पदध्यात्प्रा᳘ङ् ह्ये᳘षो ऽग्नि᳘श्चीयते᳘ ऽथो एवं वै᳘ बाहू᳘ वीर्य᳘वत्तरौ ते ना᳘नोपद᳘धाति ना᳘ना सादयति ना᳘ना सू᳘ददोहसा᳘धिवदति ना᳘ना᳘ हीमौ᳘ बाहू᳘॥  
## ४५
त᳘दाहुः॥  
नैत᳘स्य पु᳘रुषस्य बाहू᳘ कुर्यादेतौ वा᳘ अस्य बाहू ये᳘ एते स्रु᳘चौ ने᳘दतिरेच᳘यानी᳘ति स वै᳘ कुर्या᳘दे᳘वैतौ वा᳘ अस्य बाहू अ᳘न्वेते स्रु᳘चाव᳘थो एतौ᳘ पक्षाव᳘थो या᳘न्येत᳘स्मिन्नग्नौ᳘ रूपा᳘ण्युपधास्यन्भ᳘वति यान्त्स्तो᳘मान्या᳘नि पृष्ठा᳘नि या᳘नि छ᳘न्दांस्येत᳘योरेव सा सं᳘स्कृतिरेत᳘योर्वृ᳘द्धिस्त᳘स्मादु कुर्या᳘दे᳘वैत᳘स्य पु᳘रुषस्य बाहू᳘॥  
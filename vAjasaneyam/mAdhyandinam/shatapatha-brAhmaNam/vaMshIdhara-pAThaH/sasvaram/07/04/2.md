+++
title = "२"

+++
## ०१
स्वयमातृणामु᳘पदधाति॥  
इयं वै᳘ स्वयमातृ᳘णेमा᳘मे᳘वैतदु᳘पदधाति ताम᳘नन्तर्हिताम् पु᳘रुषादु᳘पदधात्य᳘न्नं वै स्वयमातृ᳘णेयं वै स्वयमातृ᳘णेय᳘मु वा अ᳘न्नमस्यां हि स᳘र्वम᳘न्नम् पच्यते᳘ ऽनन्तर्हितमे᳘वास्मादेतद᳘न्न दधात्यु᳘त्तरामु᳘त्तरमेवास्मादेतद᳘न्नं दधाति॥  
## ०२
य᳘द्वेव᳘ स्वयमातृणा᳘मुपद᳘धाति॥  
प्राणो वै᳘ स्वयमातृणा᳘ प्राणो᳘ ह्ये᳘वैत᳘त्स्वय᳘मात्मन आतृन्त्ते᳘ प्राण᳘मेवैतदु᳘पदधाति ताम᳘नन्तर्हिताम् पु᳘रुषादु᳘पदधाति प्राणो वै᳘ स्वयमातृ᳘णेयं वै स्वयमातृ᳘णेय᳘मु वै᳘ प्राणो यद्धि किं᳘ च प्रा᳘णीयं तत्स᳘र्वम् बिभर्त्य᳘नन्तर्हितमे᳘वास्मादेत᳘त्प्राणं᳘ दधात्युत्तरा᳘मु᳘त्तरमे᳘वास्मादेत᳘त्प्राणं᳘ दधाति॥  
## ०३
य᳘द्वेव᳘ स्वयमातृणा᳘मुपद᳘धाति॥  
प्रजा᳘पतिं वि᳘स्रस्तं देव᳘ता आदा᳘य व्यु᳘दक्रामंस्ता᳘सु व्युत्क्रा᳘मन्तीषु प्रतिष्ठा᳘मभिपद्यो᳘पाविशत्॥  
## ०४
स यः स᳘ प्रजा᳘पतिर्व्य᳘स्रंसत॥  
अय᳘मेव स᳘ यो ऽय᳘मग्नि᳘श्चीयते᳘ ऽथ या सा᳘ प्रति᳘ष्ठैषा सा᳘ प्रथमा᳘ स्वयमातृणा तद्य᳘देताम᳘त्रोप᳘दधाति य᳘दे᳘वास्यै᳘षात्म᳘नस्त᳘दस्मिन्नेतत्प्र᳘तिदधाति त᳘स्मादेता᳘मत्रो᳘पदधाति॥  
## ०५
तां वै᳘ प्रजा᳘पतिनो᳘पदधाति॥  
प्रजा᳘पति᳘र्ह्ये᳘वैत᳘त्स्वय᳘मात्म᳘नः प्रत्य᳘धत्त ध्रु᳘वासी᳘ति स्थि᳘रासी᳘त्येतद᳘थो प्र᳘तिष्ठितासी᳘ति धरुणे᳘ति प्रतिष्ठा वै᳘ धरु᳘णमा᳘स्तृता विश्व᳘कर्मणे᳘ति प्रजा᳘पतिर्वै᳘ विश्व᳘कर्मा तेना᳘स्तृतासी᳘त्येतन्मा᳘ त्वा समुद्र उ᳘द्वधीन्मा᳘ सुपर्ण इ᳘ति रुक्भो वै᳘ समुद्रः पु᳘रुषः सुपर्णस्तौ᳘ त्वा मो᳘द्वधिष्टामि᳘त्येतद᳘व्यथमाना पृथिवीं᳘ दृंहे᳘ति य᳘थैव य᳘जुस्त᳘था ब᳘न्धुः॥  
## ०६
प्रजा᳘पतिष्ट्वा सादयत्वि᳘ति॥  
प्रजा᳘पति᳘र्ह्येता᳘म् प्रथमां चि᳘तिम᳘पश्यदपा᳘म् पृष्ठे᳘ समुद्रस्ये᳘मन्नि᳘त्यपां᳘ हीय᳘म् पृष्ठं᳘ समुद्र᳘स्य᳘ हीयमे᳘म व्य᳘चस्वतीम् प्र᳘थस्वतीमि᳘ति व्य᳘चस्वती च᳘ हीयम् प्र᳘थस्वती च प्र᳘थस्व पृथिव्य᳘सी᳘ति प्र᳘थस्व पृथिवी᳘ चासी᳘त्येतत्॥  
## ०७
भू᳘रसी᳘ति॥  
भू᳘र्हीयम् भू᳘मिरसी᳘ति भू᳘मि᳘र्हीयम᳘दितिरसी᳘तीयं वा अ᳘दितिरि᳘यं हीदं स᳘र्वं द᳘दते विश्व᳘धाया इ᳘त्यस्यां᳘ हीदं स᳘र्वं हितं वि᳘श्वस्य भु᳘वनस्य धर्त्री᳘ति स᳘र्वस्य भु᳘वनस्य धर्त्री᳘त्येत᳘त्पृथिवीं᳘ यछ पृथिवीं᳘ दृंह पृथिवीम् मा᳘ हिंसीरि᳘त्यात्मा᳘नं यछात्मा᳘नं दृंहात्मा᳘नम् मा᳘ हिंसीरि᳘त्येतत्॥  
## ०८
वि᳘श्वस्मै प्राणा᳘यापाना᳘य॥  
व्याना᳘योदानाये᳘ति प्राणो वै᳘ स्वयमातृणा स᳘र्वस्मा उ वा᳘ एत᳘स्मै प्राणः᳘ प्रतिष्ठा᳘यै चरि᳘त्राये᳘तीमे वै᳘ लोकाः᳘ स्वयमातृणा इम᳘ उ लोकाः᳘ प्रतिष्ठा᳘ चरि᳘त्रमग्नि᳘ष्ट्वाभि᳘पात्वि᳘त्यग्नि᳘ष्ट्वाभि᳘गोपायत्वि᳘त्येत᳘न्मह्या᳘ स्वस्त्ये᳘ति महत्या᳘ स्वस्त्ये᳘त्येत᳘च्छर्दि᳘षा शं᳘तमेने᳘ति य᳘च्छर्दिः शं᳘तमं तेने᳘त्येत᳘त्सादयित्वा सू᳘ददोहसा᳘धिवदति त᳘स्योक्तो ब᳘न्धुर᳘थ सा᳘म गायति त᳘स्योप᳘रि ब᳘न्धुः॥  
## ०९
त᳘दाहुः॥  
कथमेप पु᳘रुषः स्वयमातृणया᳘नभिनिहितो भवतीत्य᳘न्नं वै᳘ स्वयमातृणा᳘ प्राणः᳘ स्वयमातृणानभिनिहितो व् ऐ पु᳘रुषो᳘ ऽन्नेन च प्राणे᳘न च॥  
## १०
अ᳘थ दूर्वेष्टकामु᳘पदधाति॥  
पश᳘वो वै᳘ दूर्वेष्टका᳘ पशू᳘ने᳘वैतदु᳘पदधाति तद्यै᳘र᳘दो ऽग्निर᳘नन्तर्हितैः पशु᳘भिरुपैत्त᳘ एते ता᳘ने᳘वैतदु᳘पदधाति ता᳘मनन्तर्हितां स्वयमातृणा᳘या उ᳘पदधातीयं वै᳘ स्वयमातृणा᳘नन्तर्हितांस्त᳘दस्यै᳘ पशू᳘न्दधात्यु᳘त्तरामु᳘त्तरांस्त᳘दस्यै᳘ पशू᳘न्दधाति॥  
## ११
य᳘द्वेव᳘ दूर्वेष्टकामु᳘पदधाति॥  
प्रजा᳘पतेर्वि᳘स्रस्तस्य या᳘नि लो᳘मान्य᳘शीयन्त ता᳘ इमा ओ᳘षधयो ऽभवन्न᳘थास्मात्प्राणो᳘ मध्यत उ᳘दक्रामत्त᳘स्मिन्नु᳘त्क्रान्ते ऽपद्यत॥  
## १२
सो ऽब्रवीत्॥  
अयं वाव᳘ माधूर्वीदि᳘ति यद᳘ब्रवीद᳘धूर्वीन्मे᳘ति त᳘स्माद्धू᳘र्वा धू᳘र्वा ह वै तां दूर्वेत्या᳘चक्षते परो᳘ ऽक्षम् परो᳘ ऽक्षकामा हि᳘ देवास्त᳘देत᳘त्क्षत्र᳘म् प्राणो᳘ ह्येष र᳘सो लो᳘मान्यन्या ओ᳘षधय एता᳘मुपद᳘धत्स᳘र्वा ओ᳘षधीरु᳘पदधाति॥  
## १३
तं य᳘त्र देवाः᳘ सम᳘स्कुर्वम्॥  
स्त᳘दस्मिन्नेत᳘म् प्राणं र᳘सम् मध्य᳘तो ऽदधुस्त᳘थै᳘वास्मिन्नय᳘मेत᳘द्दधाति ताम᳘नन्तर्हितां स्वयमातृणा᳘य उ᳘पदधातीयं वै᳘ स्वयमातृणा᳘नन्नर्हितास्त᳘दस्या ओ᳘षधीर्दधात्यु᳘त्तरामु᳘त्तरास्त᳘दस्या ओ᳘षधीर्दधाति सा᳘ स्यात्स᳘मूला सा᳘ग्रा कृत्स्न᳘तायै य᳘था स्वयमातृणा᳘यामु᳘पहिता भू᳘मिम् प्राप्नुया᳘देवमु᳘पदध्यादस्यां᳘ ह्ये᳘वैता जा᳘यन्त इमाम᳘नु प्ररो᳘हन्ति॥  
## १४
का᳘ण्डात्काण्डात्प्ररो᳘हन्ती॥  
प᳘रुषः-परुषस्परी᳘ति का᳘ण्डात्काण्डा᳘द्ध्येषा प᳘र्वणः-पर्वणः प्ररो᳘हत्येवा᳘ नो पूर्वे प्र᳘तनु सह᳘स्रेण शते᳘न चे᳘ति य᳘थैव य᳘जुस्त᳘था ब᳘न्धुः॥  
## १५
या᳘ शते᳘न प्रतनो᳘षि॥  
सह᳘स्रेण विरो᳘हसी᳘ति शते᳘न᳘ ह्येषा᳘ प्रतनो᳘ति सह᳘स्रेण विरो᳘हति त᳘स्यास्ते देवीष्टके विधे᳘म हवि᳘षा वयमि᳘ति य᳘थैव य᳘जुस्त᳘था ब᳘न्धुर्द्वा᳘भ्यामु᳘पदधाति त᳘स्योक्तो ब᳘न्धुः सादयित्वा सू᳘ददोहसा᳘धिवदति त᳘स्योक्तो ब᳘न्धुः॥  
## १६
अ᳘थ द्वि᳘यजुषमु᳘पदधाति॥  
इन्द्राग्नी᳘ अकामयेतां स्वर्गं᳘ लोक᳘मियावे᳘ति ता᳘वेतामि᳘ष्टकामपश्यतां द्वि᳘यजुषमिमा᳘मेव तामु᳘पादधातां ता᳘मुपधा᳘यास्यै प्र᳘तिष्ठा᳘यै स्वर्गं᳘ लोक᳘मैतां त᳘थै᳘वैतद्य᳘जमानो यद्द्वि᳘यजुषमुपद᳘धाति ये᳘न रूपे᳘ण यत्क᳘र्म कृ᳘त्वेन्द्राग्नी᳘ स्वर्गं᳘ लोकमै᳘तां ते᳘न रूपे᳘ण तत्क᳘र्म कृत्वा᳘ स्वर्गं᳘ लोक᳘मयानी᳘ति सा यद्द्वि᳘यजुर्ना᳘म द्वे᳘ ह्येतां᳘ देव᳘ते अ᳘पश्यतां य᳘द्वेव द्वि᳘यजुषमुपद᳘धाति य᳘जमानो वै द्वि᳘यजुः॥  
## १७
त᳘दाहुः॥  
य᳘दसा᳘वेव य᳘जमानो᳘ यो ऽसौ᳘ हिरण्म᳘यः पु᳘रुषो᳘ ऽथ कतम᳘दस्येदं᳘ रूपमि᳘ति दै᳘वो वा᳘ अस्य स᳘ आत्मा᳘ मनु᳘षो ऽयं तद्यत्स᳘ हिरण्म᳘यो भ᳘वत्यमृ᳘तं वा᳘ अस्य त᳘द्रूपं᳘ देवरूप᳘ममृ᳘तं हि᳘रण्यम᳘थ य᳘दिय᳘म् मृदः᳘ कृता भ᳘वति मानुषं᳘ ह्यस्येदं᳘ रूप᳘म्॥  
## १८
स य᳘दमू᳘मे᳘वोपदध्यात्॥  
नेमा᳘मपशिंष्या᳘त्क्षिप्रे᳘ हास्मा᳘ल्लोकाद्य᳘जमानः प्रे᳘यादथ य᳘दिमा᳘मपशिन᳘ष्टि य᳘दे᳘वास्येद᳘म् मानुषं᳘ रूपं त᳘दस्यैतद᳘पशिनष्टि त᳘थो हाने᳘नात्म᳘ना स᳘र्वमा᳘युरेति॥  
## १९
स य᳘न्नानूपदध्या᳘त्॥  
न᳘ हैतं दै᳘वमात्मा᳘नमनुप्र᳘जानीयाद᳘थ य᳘दनूपद᳘धाति त᳘थो हैतं दै᳘वमात्मा᳘नमनुप्र᳘जानाति ताम᳘नन्तर्हितां दूर्वेष्टका᳘या उ᳘पदधाति पश᳘वो वै᳘ दूर्वेष्टका य᳘जमानं त᳘त्पशु᳘षु प्र᳘तिष्ठापयति॥  
## २०
त᳘दाहुः॥  
कथ᳘मस्यैता᳘वात्मा᳘नौ प्राणे᳘न सं᳘तताव᳘व्यवछिन्नौ भ᳘वत इ᳘ति प्राणो वै᳘ स्वयमातृणा᳘ प्राणो᳘ दूर्वेष्टका य᳘जमानो द्वि᳘यजुः स यद᳘नन्तर्हितां स्वयमातृणा᳘यै दूर्वेष्टका᳘मुपद᳘धाति प्राणे᳘णैव त᳘त्प्राणं सं᳘तनोति सं᳘दधात्य᳘थ यद᳘नन्तर्हितां दूर्वेष्टका᳘यै द्वि᳘यजुषमुपद᳘धाति प्राणो वै᳘ दूर्वेष्टका य᳘जमानो द्वि᳘यजुरेव᳘मु हास्यैता᳘वात्मा᳘नौ प्राणे᳘न सं᳘तताव᳘व्यवछिन्नौ भवतः॥  
## २१
या᳘स्ते अग्ने सू᳘र्ये रु᳘चो॥  
या᳘ वो देवाः सू᳘र्ये रु᳘च इ᳘ति रु᳘चं रु᳘चमि᳘त्यमृतत्वं वै रु᳘गमृतत्व᳘मे᳘वास्मिन्नेत᳘द्दधाति द्वा᳘भ्यामु᳘पदधाति त᳘स्योक्तो ब᳘न्धुर᳘थो द्व᳘यं ह्ये᳘वैत᳘द्रूपम् मृच्चा᳘पश्च सादयित्वा सू᳘ददोहसा᳘धिवदति त᳘स्योक्तो ब᳘न्धुः॥  
## २२
अ᳘थ रेतःसि᳘चा उ᳘पदधाति॥  
इमौ वै᳘ लोकौ᳘ रेतःसि᳘चाविमौ᳘ ह्येव᳘ लोकौ रे᳘तः सिञ्च᳘त इतो वा᳘ अय᳘मूर्ध्वं रे᳘तः सिञ्चति धू᳘मं सामु᳘त्र वृ᳘ष्टिर्भवति ता᳘मसा᳘वमु᳘तो वृ᳘ष्टिं त᳘दिमा अ᳘न्तरेण प्र᳘जायन्ते त᳘स्मादिमौ᳘ लोकौ᳘ रेतःसि᳘चौ॥  
## २३
विराड्ज्यो᳘तिरधारयदि᳘ति॥  
अयं वै᳘ लोको᳘ विराट् स᳘ इम᳘मग्निं ज्यो᳘तिर्धारयति स्वराड्ज्यो᳘तिरधारयदि᳘त्यसौ वै᳘ लोकः᳘ स्वराट् सो मु᳘मादित्यं ज्यो᳘तिर्धारयति विराड्व᳘हेमौ᳘ लोकौ᳘ स्वरा᳘ट्च नानो᳘पदधाति ना᳘ना᳘ हीमौ᳘ लोकौ᳘ सकृ᳘त्सादयति समानं त᳘त्करोति त᳘स्मादु हान᳘योर्लोक᳘योर᳘न्ताः समा᳘यन्ति॥  
## २४
य᳘द्वेव᳘ रेतःसि᳘चा उपद᳘धाति॥  
आण्डौ वै᳘ रेतःसि᳘चौ य᳘स्य᳘ ह्याण्डौ भ᳘वतः स᳘ एव रे᳘तः सिञ्चति विराड्ज्यो᳘तिरधारयत्स्वराड्ज्यो᳘तिरधारयदि᳘ति विराड्व᳘हेमा᳘वाण्डौ᳘ स्वरा᳘ट्च ता᳘वेतज्ज्यो᳘तिर्धारयतो रे᳘त एव᳘ प्रजा᳘पतिमेव नानो᳘पदधाति ना᳘ना᳘ होमा᳘वाण्डौ᳘ सकृ᳘त्सादयति समानं त᳘त्करोति त᳘स्मात्समान᳘सम्बन्धनौ ते अ᳘नन्तर्हिते द्वि᳘यजुष उ᳘पदधाति य᳘जमानो वै द्वि᳘यजुर᳘नन्तर्हितौ तद्य᳘जमानादाण्डौ᳘ दधाति॥  
## २५
अ᳘थ विश्व᳘ज्योतिषमु᳘पदधाति॥  
अग्निर्वै᳘ प्रथमा विश्व᳘ज्योतिरग्नि᳘र्ह्ये᳘वास्मिं᳘लोके वि᳘श्वं ज्यो᳘तिरग्नि᳘मे᳘वैतदु᳘पदधाति ताम᳘नन्तर्हितां रेतःसि᳘ग्भ्यामु᳘पदधातीमौ वै लोकौ᳘ रेतःसि᳘चाव᳘नन्तर्हितं त᳘दाभ्यां᳘ लोका᳘भ्यामग्निं᳘ दधात्यन्त᳘रेवो᳘पदधात्यन्त᳘रेव᳘ हीमौ᳘ लोका᳘वग्निः᳟॥  
## २६
य᳘द्वेव᳘ विश्व᳘ज्योतिषमुपद᳘धाति॥  
प्रजा वै᳘ विश्व᳘ज्योतिः प्रजा᳘ ह्येव वि᳘श्वं ज्यो᳘तिः प्रज᳘ननमे᳘वैतदु᳘पदधाति ताम᳘नन्तर्हितां रेतःसि᳘ग्भ्यामु᳘पदधात्याण्डौ वै᳘ रेतःसि᳘चाव᳘नन्तर्हितां त᳘दाण्डा᳘भ्याम् प्र᳘जातिं दधात्यन्तरेवो᳘पदधात्यन्त᳘रेव᳘ ह्याण्डौ᳘ प्रजाः᳘ प्रजा᳘यन्ते॥  
## २७
प्रजा᳘पतिष्ट्वा सादयत्वि᳘ति॥  
प्रजा᳘पति᳘र्ह्येता᳘म् प्रथमां चि᳘तिम᳘पश्यत्पृष्ठे᳘ पृथिव्या ज्यो᳘तिष्मतीमि᳘ति पृष्ठे ह्य᳘य᳘म् पृथिव्यै ज्यो᳘तिष्मानग्निः᳟॥  
## २८
वि᳘श्वस्मै प्राणा᳘यापाना᳘य॥  
व्यानाये᳘ति प्राणो वै᳘ विश्व᳘ज्योतिः स᳘र्वस्मा उ एत᳘स्मै प्राणो वि᳘श्वं ज्यो᳘तिर्यछे᳘ति स᳘र्वं ज्यो᳘तिर्यछे᳘त्येत᳘दग्निष्टे᳘ ऽधिपतिरि᳘त्यग्नि᳘मे᳘वास्या अ᳘धिपतिं करोति सादयित्वा सू᳘ददोहसा᳘धिवदति त᳘स्योक्तो ब᳘न्धुः॥  
## २९
अ᳘थ ऽर्त᳘व्ये उ᳘पदधाति॥  
ऋत᳘व एते य᳘दृत᳘व्ये ऋतू᳘ने᳘वैतदु᳘पदधाति म᳘धुश्च मा᳘धवश्च वा᳘सन्तिकावृतू इ᳘ति ना᳘मनी एनयोरेते ना᳘मभ्यामे᳘वैने एतदु᳘पदधाति द्वे इ᳘ष्टके भवतो द्वौ हि मा᳘सावृतुः᳘ सकृ᳘त्सादयत्ये᳘कं त᳘दृतुं᳘ करोति॥  
## ३०
तद्य᳘देते अ᳘त्रोपद᳘धाति॥  
संवत्सर᳘ ए᳘षो ऽग्नि᳘रिम᳘ उ लोकाः᳘ संवत्सरस्त᳘स्याय᳘मेव᳘ लोकः᳘ प्रथमा चि᳘तिरय᳘मस्य लोको᳘ वसन्त᳘ ऋतुस्तद्य᳘देते अ᳘त्रोपद᳘धाति य᳘दे᳘वास्यैते᳘ आत्म᳘नस्त᳘दस्मिन्नेतत्प्र᳘तिदधाति त᳘स्मादेते अत्रो᳘पदधाति॥  
## ३१
य᳘द्वे᳘वैते अ᳘त्रोपद᳘धाति॥  
प्रजा᳘पतिरे᳘षो ऽग्निः᳘संवत्सर᳘ उ प्रजा᳘पतिस्त᳘स्य प्रति᳘ष्ठैव᳘ प्रथमा चि᳘तिः प्रति᳘ष्ठो अस्य वसन्त᳘ ऋतुस्तद्य᳘देते अ᳘त्रोपद᳘धाति य᳘दे᳘वास्यैते᳘ आत्म᳘नस्त᳘दस्मिन्नेतत्प्र᳘तिदधाति त᳘स्मादेते अत्रो᳘पदधाति ते अ᳘नन्तर्हिते विश्व᳘ज्योतिष उ᳘पदधाति प्रजा वै᳘ विश्व᳘ज्योतिर᳘नन्तर्हितास्त᳘त्प्रजा᳘ ऋतु᳘भ्यो दधाति त᳘स्मात्प्रजा᳘ ऋतू᳘ने᳘वानुप्र᳘जायन्त ऋतु᳘भि᳘र्ह्येव ग᳘र्भे स᳘न्तं सम्प᳘श्यन्त्युतु᳘भिर्जात᳘म्॥  
## ३२
अथा᳘षाढामु᳘पदधाति॥  
इयं वा अ᳘षाढेमा᳘मे᳘वैतदु᳘पदधाति ता᳘म् पूर्वार्ध उ᳘पदधाति प्रथमा᳘ हीयम᳘सृज्यत॥  
## ३३
सा यद᳘षाढा ना᳘म॥  
देवाश्चा᳘सुराश्चोभ᳘ये प्राजापत्या᳘ अस्पर्धन्त ते᳘ देवा᳘ एतामि᳘ष्टकामपश्यन्न᳘षाढामिमा᳘मेव तामु᳘पादधत ता᳘मुपधाया᳘सुरान्त्सप᳘त्नान्भ्रा᳘तृव्यानस्मात्स᳘र्वस्मादसहन्त यद᳘सहन्त त᳘स्माद᳘षाढा त᳘थै᳘वैतद्य᳘जमान एता᳘मुपधा᳘य दिष᳘न्तम् भ्रा᳘तृव्यमस्मात्स᳘र्वस्मात्सहते॥  
## ३४
य᳘द्वेवा᳘षाढामुपद᳘धाति॥  
वाग्वा अ᳘षाढा वा᳘चैव त᳘द्दैवा अ᳘सुरान्त्सप᳘त्नान्भ्रा᳘तृव्यानस्मात्स᳘र्वस्मादसहन्त त᳘थै᳘वैतद्य᳘जमानो वा᳘चैव᳘ द्विष᳘न्तम् भ्रा᳘तृव्यमस्मात्स᳘र्वस्मात्सहते वा᳘चमेव त᳘द्देवा उ᳘पादधत त᳘थै᳘वैतद्य᳘जमानो वा᳘चमेवो᳘पधत्ते॥  
## ३५
सेयं᳘ वामभृ᳘त्॥  
प्राणा वै᳘ वामं यद्धि किं᳘ च प्रा᳘णीयं तत्स᳘र्वम् बिभर्ति ते᳘नेयं᳘ वामभृद्वा᳘ग्घ᳘ त्वेव᳘ वाभृ᳘त्प्राणा वै᳘ वामं᳘ वाचि वै᳘ प्राणेभ्यो᳘ ऽन्नं धीयते त᳘स्माद्वा᳘ग्वामभृ᳘त्॥  
## ३६
त᳘ एते स᳘र्वे प्राणा यद᳘षाढा॥  
ता᳘म् पूर्वार्ध उ᳘पदधाति पुर᳘स्तात्त᳘त्प्राणा᳘न्दधाति त᳘स्मादिमे᳘ पुर᳘स्तात्प्राणास्ता᳘न्नान्य᳘या य᳘जुष्मत्ये᳘ष्टकया पुर᳘स्तात्प्रत्यु᳘पदध्यादेत᳘स्यां चि᳘तौ ने᳘त्प्राणा᳘नपिद᳘धानीति॥  
## ३७
य᳘द्वप᳘स्याः प᳘ञ्च पुर᳘स्तादु᳘पदधाति॥  
अ᳘न्नं वा आपो᳘ ऽनपिहिता वा अ᳘न्नेन प्राणास्ताम᳘नन्तर्हितामृत᳘व्याभ्यामु᳘पदधात्यृतु᳘षु तद्वा᳘चम् प्र᳘तिष्ठापयति᳘ सेयं वा᳘गृतु᳘षु प्र᳘तिष्ठिता वदति॥  
## ३८
त᳘दाहुः॥  
य᳘त्प्रजा विश्व᳘ज्योतिर्वाग᳘षाढा᳘य क᳘स्माद᳘न्तरेण ऽर्तव्ये उ᳘पदधाती᳘ति संवत्सरो वा᳘ ऋत᳘व्ये संवत्सरे᳘ण त᳘त्प्रजा᳘भ्यो वा᳘चमन्त᳘र्दधाति त᳘स्मात्संवत्सरवेला᳘याम् प्रजा वा᳘चम् प्र᳘वदन्ति॥  
## ३९
अ᳘षाढासि स᳘हमाने᳘ति॥  
अ᳘सहन्त ह्येत᳘या देवा अ᳘सुरान्त्स᳘हस्वा᳘रातीः स᳘हस्व पृतनायत इ᳘ति य᳘थैव य᳘जुस्त᳘था ब᳘न्धुः सह᳘स्रवी᳘र्यासि सा᳘ मा जिन्वे᳘ति स᳘र्वं वै᳘ सह᳘स्रं स᳘र्ववीर्यासि सा मा जिन्वे᳘त्येत᳘त्सादयित्वा सू᳘ददोहसा᳘धिवदति त᳘स्योक्तो ब᳘न्धुः॥  
## ४०
त᳘दाहुः॥  
क᳘स्मादभिस्वयमातृण᳘मन्या इ᳘ष्टका उपधीय᳘न्ते प्रा᳘च्य एता इ᳘ति द्वे वै यो᳘नी इ᳘ति ब्रूयाद्देवयोनि᳘रन्यो᳘ मनुष्ययोनि᳘रन्यः᳘ प्राची᳘नप्रजनना वै᳘ देवाः᳘ प्रतीची᳘नप्रजनना मनु᳘ष्यास्तद्य᳘देताः प्रा᳘चीरुपद᳘धाति देवयोने᳘रे᳘वैतद्य᳘जमानम् प्र᳘जनयति॥  
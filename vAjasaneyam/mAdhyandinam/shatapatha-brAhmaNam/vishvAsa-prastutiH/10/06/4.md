+++
title = "४ अश्वविश्वम्"

+++
## ०१
उषा वा अ᳘श्वस्य मे᳘ध्यस्य शि᳘रः।  
सू᳘र्यश् च᳘क्षुर्, वा᳘तः प्राणो, व्या᳘त्तम् अग्नि᳘र् वैश्वानरः᳘,  
संवत्सर᳘ आत्मा᳘श्वस्य मे᳘ध्यस्य।  
द्यौ᳘ष् पृष्ठ᳘म्,  
अन्त᳘रिक्षम् उद᳘रम्, पृथिवी᳘ पाजस्यं᳘+++(=उदरस्याधोभागः)+++,  
दि᳘शः पार्श्वे᳘, अवान्तरदि᳘शः प᳘र्शव,  
ऋतवो᳘ ऽङ्गानि, मा᳘साश् चार्धमासा᳘श् च प᳘र्वाण्य्,  
अहोरात्रा᳘णि प्रतिष्ठा,  
न᳘क्षत्राण्य् अ᳘स्थीनि,  
न᳘भो मांसान्य्,  
ऊ᳘वध्यं+++(=उदरस्थान्नम्)+++ सि᳘कताः,  
सि᳘न्धवो गु᳘दा, य᳘कृच् च क्लोमा᳘नश्+++(=पुप्पुसाश्)+++ च प᳘र्वता,  
ओ᳘षधयश् च व᳘नस्पतयश् च लो᳘मान्य्,  
उद्य᳘न् पूर्वार्धो᳘, निम्लो᳘चन् जघनार्धो।  

य᳘द् विजृ᳘म्भते तद् वि᳘द्योतते।+++(५)+++  
य᳘द् विधूनुते त᳘त् स्तनयति।  
यन् मे᳘हति त᳘द् वर्षति।  
वा᳘ग् एॗवास्य वाक्।  

अ᳘हर् वा अ᳘श्वम् पुर᳘स्तान् "महिमा᳘" +++(नाम पात्रं)+++ ऽन्वजायत।  
त᳘स्य पू᳘र्वे समुद्रे यो᳘निः।  
रा᳘त्रिर् एनम् पश्चा᳘न् +++(स्वरः??)+++  "महिमा᳘" +++(पात्रम्)+++ ऽन्वजायत।  
तस्या᳘परे समुद्रे यो᳘निर्, एतौ वा अ᳘श्वम् +++(अश्वमेधे प्रयुज्यमानाव्)+++ "महिमा᳘नाव्" अभि᳘तः स᳘म्बभूवतुः।  

ह᳘यो भूत्वा᳘ देवान् अ᳘वहद्, वाजी᳘ गन्धर्वान्, अर्वा᳘ ऽसुरान्, अ᳘श्वो  
मनुॗष्यान्।  

समुद्र᳘ एॗवास्य ब᳘न्धुः,  
समुद्रो यो᳘निः॥  
+++
title = "१"

+++
<details><summary>विस्तारः (द्रष्टुं नोद्यम्)</summary>

सायणभाष्यम् [अत्र](https://archive.org/details/satapatha_bahmanam_with_sayana_bhashya__harisvami_bhashya_ed._vamsidhara_sastri_1940_gangavishnu/Satapatha%20Bahmanam%20with%20Sayana%20Bhashya%20%26%20Harisvami%20Bhashya%20Part%204%20-%20Vamsidhara%20Sastri%201940%20%28Gangavishnu%29/page/n842/mode/1up?view=theater) । 
</details>



## ०१ सत्त्रम्
ॐ॥  
देवा᳘ ह वै᳘ **सत्त्रं** नि᳘षेदुः॥  
अग्निर् इ᳘न्द्रः सो᳘मो मखो वि᳘ष्णुर् वि᳘श्वे देवा᳘ अन्य᳘त्रैॗवाश्वि᳘भ्याम्॥  
## ०२ कुरुक्षेत्रम्
ते᳘षाम् **कुरुक्षेत्र᳘म्** देवय᳘जनम् आस॥  
त᳘स्माद् आहुः - कुरुक्षेत्रं᳘ देवा᳘नां देवय᳘जनम् इ᳘ति।  
त᳘स्माद् य᳘त्र क्व᳘ च कुरुक्षेत्र᳘स्य निग᳘छति, त᳘द् एव᳘ मन्यत - "इदं᳘ देव-य᳘जनम्" इ᳘ति।  
तद् +धि᳘ देवा᳘नां देवय᳘जनम्॥  
## ०३ श्रीः, यशः, अन्नम्
त᳘ आसत॥  
"श्रि᳘यं गछेम य᳘शः स्यामान्नादाः᳘ स्यामे᳘"ति।  
त᳘थो एॗवेमे᳘ सत्त्र᳘म् आसते - "**श्रि᳘यं** गछेम, **य᳘शः** स्यामान्नादाः᳘ स्यामे᳘"ति॥  
## ०४ श्रमः, तपः, श्रद्धा
ते᳘ होचुः - यो᳘ नः **श्र᳘मेण**, **त᳘पसा**, **श्रद्ध᳘या** यज्ञेना᳘हुतिभिर् यज्ञ᳘स्योदृ᳘चम् पू᳘र्वोऽवग᳘छात् - स᳘ नः श्रे᳘ष्ठोऽसत्, त᳘द् उ नः स᳘र्वेषां सहे᳘ति, "तथे᳘"ति॥  
## ०५ विष्णु-पारम्यम्
तद् **वि᳘ष्णुः** प्रथमः **प्रा᳘प**॥  
स᳘ देवा᳘नां **श्रेष्ठो** ऽभवत् - त᳘स्माद् आहुर् - "वि᳘ष्णुर् देवा᳘नां श्रे᳘ष्ठ" इ᳘ति॥  
## ०६ यशः-संयमः
स यः स **वि᳘ष्णुर्** - **यज्ञः** स॥  
स यः स᳘ यॗज्ञो ऽसौ स᳘ **आदित्यस्**, त᳘द् +धेदं य᳘शो वि᳘ष्णुर् न᳘ शशाक सं᳘यन्तुम्। त᳘द् इदम् अ᳘प्य् एत᳘र्हिॗ - नैव स᳘र्व इव **य᳘शः** शक्नोति **सं᳘यन्तुम्**॥  
## ०७ विष्णुनावज्ञा
स᳘ तिसृ-धन्व᳘म् आदाया᳘पचक्राम॥  
स᳘ धनुर्-आर्त्न्या शि᳘र **उपस्त᳘भ्य तस्थौ**।  
तं᳘ देवा अ᳘नभिधृष्णुवन्तः समन्तम् परिण्य᳘विशन्त॥  
## ०८ वम्रि-प्रस्तावः
ता᳘ ह **वम्र्य᳘** ऊचुः॥  
इमा वै᳘ वॗम्र्यो य᳘द् उपदी᳘काॗ +++(=termite-विशेषः)+++, योऽस्य ज्या᳘म् अप्य् अद्यात्। "कि᳘म् अस्मै प्र᳘यच्छेते᳘"त्य्, "अन्ना᳘द्यम् अस्मै प्र᳘यछेमा᳘पि ध᳘न्वन्न्+++(=मरुभूमौ)+++ अपो᳘ ऽधिगच्छेत्, त᳘थास्मै स᳘र्वम् अन्ना᳘द्यम् प्र᳘यच्छेमे᳘"ति, "तथे᳘"ति॥  
## ०९ विष्णु-पातः
त᳘स्योपपरासृ᳘त्य…  
ज्याम् **अ᳘पिजक्षुस्**, त᳘स्यां छिन्ना᳘यां धनुर्-आॗर्त्न्यौ विष्फुर᳘न्त्यौ वि᳘ष्णोः **शि᳘रः प्र᳘चिच्छिदतुः**॥  
## १० घर्मः प्रवर्ग्यः
तद् घृङ्ङि᳘ति **पपात**॥  
त᳘त् पतिॗत्वा ऽसा᳘व् **आदिॗत्यो ऽभवद्**, अथे᳘तरः +++(रुण्डः)+++ प्रा᳘ङ् एव **प्रा᳘वृज्यत**।  
तद् यद् घृङ्ङ् इत्य् अ᳘पतत्, त᳘स्माद् "**घर्मो᳘**", ऽथ यत् +++(रुण्डः)+++  प्रा᳘वृज्यत त᳘स्मात् "**प्रव᳘र्ग्यः**"॥  
## ११ महावीर-सम्राजौ
ते᳘ देवा᳘ अब्रुवन्-  
"महा᳘न् बत नो वी᳘रो ऽपादी᳘"ति - त᳘स्मान् "**महावीरस्**" त᳘स्य यो र᳘सो व्य᳘क्षरत्, तं᳘ पाणि᳘भिः स᳘म्ममृजुस्, त᳘स्मात् "**सम्म्राट्**"॥  
## १२ इन्द्रो यशः
त᳘म् देवा᳘ **अभ्य᳘मृज्यन्त**-  
य᳘था वि᳘त्तिम् वेत्स्य᳘माना एवम्।  
तम् **इ᳘न्द्रः** प्रथमः **प्रा᳘प**, त᳘म् अन्व्-अङ्ग᳘म् **अनु-न्य᳘पद्यत**। तम् प᳘र्य्-अगृह्णात्, त᳘म् परिगृ᳘ह्येदं य᳘शो ऽभवद्, य᳘द् इदम् **इ᳘न्द्रो य᳘शो** - य᳘शो ह भवति य᳘ एवम् वे᳘द॥  

## १३ मखवान् = मघवान् परोक्षेण
स᳘ उ एव᳘ **मखः** स **वि᳘ष्णुः**॥  
त᳘त इ᳘न्द्रो "मख᳘वान्" अभवन्, मख᳘वान् ह वै त᳘म् "**मघ᳘वान्**" इत्या᳘चक्षते परो᳘ऽक्षम्। परो᳘ऽक्षकामा हि᳘ देवाः॥+++(५)+++  
## १४ आपो ऽन्नम्
ता᳘भ्यो वम्री᳘भ्यो **ऽन्ना᳘द्यम् प्रा᳘यछन्**॥  
**आ᳘पो** वै स᳘र्वम् **अ᳘न्नं**, ता᳘भिॗर् हीद᳘म् अभिक्नू᳘यम्+++(=क्लिन्नं)+++ इवाद᳘न्ति - य᳘द् इदं किं᳘चादन्ति॥  

## १५ त्रेधा विभागो देवगणैः
अ᳘थेमम् वि᳘ष्णुं यज्ञ᳘म् त्रेधा व्य᳘भजन्त॥  
व᳘सवः प्रातःसवनं᳘, रुद्रा मा᳘ध्यन्दिनं स᳘वनम्, आदित्या᳘स् तृतीयसवन᳘म्॥  
## १६ त्रेधा विभागो देवैः
अग्निः᳘ प्रातःसवनम्॥  
इ᳘न्द्रो मा᳘ध्यन्दिनं स᳘वनम्, वि᳘श्वे देवा᳘स् तृतीयसवन᳘म्॥  
## १७ त्रेधा विभागश् छन्दोभिः
गायत्री᳘ प्रतःसवन᳘म्॥  
त्रिष्टुम् मा᳘ध्यन्दिनं स᳘वनं, ज᳘गती तृतीयसवनम् -  
तेना᳘पशीर्ष्णा यज्ञे᳘न देवा अ᳘र्चन्तः **श्रा᳘म्यन्तश् चेरुः**॥  
## १८ दध्य᳘ङ्
**दध्य᳘ङ्** ह वा᳘ आथर्व᳘णः॥  
एतं᳘ शुक्र᳘म्, एतं᳘ यज्ञं᳘ विदां᳘ चकार - य᳘था-यथैत᳘द् यज्ञ᳘स्य शि᳘रः प्रतिधीय᳘ते, य᳘थैष᳘ कृत्स्नो᳘ यज्ञो᳘ भवति॥  
## १९ इन्द्रेण भायनम्
स हे᳘न्द्रेणोक्त᳘ आस॥  
एतम् चे᳘द् अन्य᳘स्मा अनुब्रूयास् - त᳘त एव᳘ ते शि᳘रश्छिन्द्याम् इ᳘ति॥  
## २० आथर्वणज्ञानम्
त᳘दु हाश्वि᳘नोर् अ᳘नुश्रुतम् आस॥  
दध्य᳘ङ्ङु ह वा᳘ आथर्वण᳘ एतं᳘, शुक्र᳘म् एतं᳘ यज्ञ᳘म् वेद - यथायथैत᳘द् यज्ञ᳘स्य शि᳘रः प्रतिधीय᳘ते, य᳘थैष **कृत्स्नो᳘ यज्ञो** भ᳘वति॥  
## २१
तौ हे᳘त्योचतुः॥  
उ᳘प त्वायावे᳘ति कि᳘मनुवक्ष्य᳘माणावि᳘त्येतं शुक्र᳘मेतं᳘ यज्ञम् य᳘था-यथैत᳘द्यज्ञ᳘स्य शि᳘रः प्रतिधीय᳘ते य᳘थैष᳘ कृत्स्नो᳘ यज्ञो भ᳘वती᳘ति॥  
## २२
स᳘ होवाच॥  
इ᳘न्द्रेण वा᳘ उॗक्तोऽस्म्येतं चे᳘दन्य᳘स्मा अनुब्रूयास्त᳘त एव᳘ ते शि᳘रश्छिन्द्यामि᳘ति त᳘स्माद्वै᳘ बिभेमि यद्वै᳘ मे स शि᳘रो न᳘ छिन्द्यान्न᳘ वामु᳘पनेष्य इ᳘ति॥  
## २३
तौ᳘ होचतुः॥  
आवा᳘म् त्वा त᳘स्मात्त्रास्यावह इ᳘ति कथ᳘म् मा त्रास्येथे इ᳘ति यदा᳘ ना उपनेष्यसे᳘ऽथ ते शि᳘रश्छिॗत्त्वान्य᳘त्रापनि᳘धास्यावोऽथा᳘श्वस्य शि᳘र आहृ᳘त्य त᳘त्ते प्र᳘तिधास्यावस्ते᳘न नाव᳘नुवक्ष्यसि स᳘ यदा᳘ नावनुवक्ष्यस्य᳘थ ते शि᳘रश्छेत्स्यत्य᳘थ ते स्वं शि᳘र आहृ᳘त्य त᳘त्ते प्र᳘तिधास्याव इ᳘ति तथे᳘ति॥  
## २४
तौ हो᳘पनिन्ये॥  
तौ᳘ यॗदोपनिन्ये᳘ऽथास्य शि᳘रश्छिॗत्त्वान्य᳘त्रापनि᳘दधतुरथा᳘श्वस्य शि᳘र आहृ᳘त्य त᳘द्धास्य प्र᳘तिदधतुस्ते᳘न हाभ्याम᳘नूवाच स᳘ यॗदाभ्यामनूवाचा᳘थास्य तदि᳘न्द्रः शि᳘रश्चिछेदा᳘थास्य स्वं शि᳘र आहृ᳘त्य त᳘द्धास्य प्र᳘तिदधतुः॥  
## २५
त᳘स्मादेतदृ᳘षिणाभ्य᳘नूक्तम्॥  
दध्य᳘ङ् ह यन्म᳘ध्वाथर्वणो᳘ वाम᳘श्वस्य शीर्ष्णा प्र यदी᳘मुवाचेत्य᳘यतं त᳘दुवाचे᳘ति है᳘वैत᳘दुक्तम्॥  
## २६
तन्न स᳘र्वस्मा अ᳘नुब्रूयात्॥  
एनस्यं हि तद᳘थो ने᳘न्म इ᳘न्द्रः शि᳘रश्छिन᳘ददि᳘ति योॗ न्वेव᳘ ज्ञातस्त᳘स्मै ब्रूयाद᳘थॗ योऽनूचानो᳘ऽथॗ योऽस्य प्रियः स्यान्नॗ त्वेव स᳘र्वस्मा इव॥  
## २७
सम्वत्सरवासिने᳘ऽनुब्रूयात्॥  
एष वै᳘ सम्वत्सरो य᳘ एष त᳘पत्येष᳘ उ प्रव᳘र्ग्यस्त᳘देत᳘मेॗवैत᳘त्प्रीणाति त᳘स्मात्सम्वत्सरवासिने᳘ऽनुब्रूयात्॥  
## २८
तिस्रो रा᳘त्रीर्व्रतं᳘ चरति॥  
त्र᳘यो वा᳘ ऋत᳘वः सम्वत्सर᳘स्य सम्वत्सर᳘ एष य᳘ एष त᳘पत्येष᳘ उ प्रव᳘र्ग्यस्त᳘देत᳘मेॗवैत᳘त्प्रीणाति त᳘स्मात्तिस्रो रा᳘त्रीर्व्रतं᳘ चरति॥  
## २९
तप्तमा᳘चामति॥  
तपस्व्य᳘नुब्रवा इत्य᳘मांसाश्य᳘नुब्रूते तपस्व्य᳘नुब्रवा इति॥  
## ३०
अ᳘मृन्मयपायी॥  
अ᳘स्ति वा᳘ अस्यां सं᳘सृष्टमिव य᳘दस्याम᳘नृतम् व᳘दति त᳘स्माद᳘मृन्मयदायी॥  
## ३१
अ᳘शूद्रोछिष्टी॥  
एष वै᳘ धर्मो य᳘ एष त᳘पतिॗ सैषा श्रीः᳘ सत्यं ज्यो᳘तिर᳘नृतं स्त्री᳘ शूद्रः श्वा᳘ कृष्णः᳘ शकु᳘निस्ता᳘नि न प्रे᳘क्षेत नेछ्रि᳘यं च पाप्मा᳘नं च नेज्ज्यो᳘तिश्च त᳘मश्च ने᳘त्सत्यानृते᳘ संसृजानीति॥  
## ३२
अ᳘थैष वाव य᳘शः॥  
य᳘ एष त᳘पति तद्यत्त᳘दादित्यो य᳘शो यज्ञो᳘ हैव तद्य᳘शस्तद्यत्त᳘द्यज्ञो य᳘शो य᳘जमानो हैव तद्य᳘शस्तद्यत्तद्य᳘जमानो य᳘श ऋत्वि᳘जो हैव तद्य᳘शस्तद्यत्त᳘दृत्वि᳘जो य᳘शो द᳘क्षिणा हैव तद्य᳘शस्त᳘स्माद्या᳘मस्मै द᳘क्षिणामान᳘येयुर्न ता इ᳘त्सॗद्योऽन्य᳘स्मा अ᳘तिदिशेन्नेद्य᳘न्मेदं य᳘श आ᳘गंस्त᳘त्सॗद्योऽन्य᳘स्मा अतिदिशानी᳘ति श्वो᳘ वैव᳘ भूते᳘ द्व्यहे᳘ वा त᳘दात्म᳘न्येॗवैतद्य᳘शः कृत्वा य᳘देव तद्भ᳘वति तत्स᳘ ददाति हि᳘रण्यं गाम् वाॗसोऽश्वम् वा॥  
## ३३
अ᳘थैतद्वा॥  
आ᳘युरेतज्ज्यो᳘तिः प्र᳘विशति य᳘ एतम᳘नु वा ब्रूते᳘भक्ष᳘यति वा त᳘स्य व्रतचर्याॗ नात᳘पति प्र᳘छादयेत ने᳘देत᳘स्मात्तिरो᳘ऽसानीतिॗ नात᳘पति नि᳘ष्ठीवेन्ने᳘देत᳘मभिनिष्ठीवानी᳘तिॗ नात᳘पति प्र᳘स्रावयेत ने᳘देत᳘मभिप्रस्राव᳘या इ᳘ति या᳘वद्वा᳘ एष᳘ आत᳘पति ता᳘वानेष ने᳘देत᳘मेतै᳘र्हिन᳘सानी᳘त्यवज्यो᳘त्य रा᳘त्रावश्नीयात्त᳘देत᳘दस्य रूपं᳘ क्रियते य᳘ एष त᳘पति त᳘दु होवाचा᳘सुरिरे᳘कं ह वै᳘ देवा᳘ व्रतं᳘ चरन्ति य᳘त्सत्यम् त᳘स्मादु सत्य᳘मेव᳘ वदेत्॥  
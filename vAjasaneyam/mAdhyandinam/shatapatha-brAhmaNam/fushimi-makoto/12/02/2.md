+++
title = "२"

+++
## १  
त꣡द् आ꣡हुः ।॥  
क꣡स्मा꣡द् उभय꣡तोज्योतिषो ऽभिप्लवा꣡ भ꣡वन्त्य् अन्य꣡तोज्योतिः पृ꣡ष्ठ्य इ꣡तीमे꣡ वै꣡ लोका꣡ अभिप्लवा꣡ उभय꣡तोज्योतिषो वा꣡ इमे꣡ लोका꣡ अग्नि꣡नेत꣡ आ꣡दित्ये꣡ना꣡मु꣡त ऋत꣡वः पृ꣡ष्ठ्यो ऽन्य꣡तोज्योतिषो वा꣡ ऋत꣡व एष꣡ एषां꣡ ज्यो꣡तिर् य꣡ एष त꣡पति ॥॥  
## २  
देवचक्रे꣡ वा꣡ एते꣡ पृष्ठ्योप्रतिष्ठिते꣡ ।॥  
य꣡जमा꣡नस्य पा꣡प्मा꣡नं तृꣳहतो꣡ प꣡रिप्लवेते स꣡ यो꣡ हैवं꣡ विदु꣡षां꣡ दीक्षिता꣡नां꣡ पा꣡पकꣳ सत्त्रे꣡ कीर्त꣡यत्य् एते꣡ हा꣡स्य देवचक्रे꣡ शि꣡रश् छिन्त्तो दशरा꣡त्र꣡ उद्भिः꣡ पृष्ठ्या꣡भिप्लवौ꣡ चक्रे꣡ ॥॥  
## ३  
त꣡द् आ꣡हुः ।॥  
य꣡त् समे꣡ एव꣡ चक्रे꣡ भ꣡वतो꣡ ऽथैते꣡ वि꣡षमा꣡ स्तो꣡माः꣡ कथ꣡म् अस्यैते꣡ समा꣡ स्तो꣡मा꣡स्तोमा꣡ उ꣡पेता꣡ भवन्ती꣡ति य꣡द् एव ष꣡ड् अन्या꣡न्य् अ꣡हा꣡नि ष꣡ड् अन्या꣡नि ते꣡ने꣡ति ब्रूया꣡त् ॥॥  
## ४  
पृष्ठ्या꣡भिप्लवौ꣡ त꣡न्त्रे कुर्वीते꣡ति ह स्मा꣡ह पै꣡ङ्ग्यः ।॥  
त꣡यो स्तोत्रा꣡णि च शस्त्रा꣡णि च सं꣡चा꣡रयेद् इ꣡ति स꣡ य꣡त् संचा꣡र꣡यति त꣡स्मा꣡द् इमे꣡ प्रा꣡णा꣡ ना꣡ना꣡ स꣡न्त ए꣡कोतयः समा꣡न꣡म् ऊति꣡म् अनुसं꣡चरन्त्य् अ꣡थ य꣡न् न꣡ संचा꣡र꣡येत् प्रमा꣡युको य꣡जमा꣡नः स्या꣡द् एष꣡ ह वै꣡ प्रमा꣡युको यो᳡ ऽन्धो꣡ वा꣡ बधिरो꣡ वा꣡ ॥॥  
## ५  
न꣡वा꣡ग्निष्टोमा꣡ मा꣡सि स꣡म्पद्यन्ते ।॥  
न꣡व वै꣡ प्रा꣡णाः꣡ प्रा꣡णा꣡न् एवै᳡ष्व् एत꣡द् दधा꣡ति त꣡था꣡ स꣡र्वम् आ꣡युर् यन्ति त꣡थो ह न꣡ पुरा꣡युषो ऽस्मा꣡ल् लोका꣡त् प्र꣡यन्ति ॥॥  
## ६  
ए꣡कविꣳशतिर् उक्थ्याः᳡ ।॥  
द्वा꣡दश वै꣡ मा꣡साः꣡ संवत्सर꣡स्य प꣡ञ्चर्त꣡वस् त्र꣡यो लोका꣡स् त꣡द् विꣳशति꣡र् एष꣡ एवै᳡कविꣳशो꣡ य꣡ एष꣡ त꣡पत्य् एता꣡म् अभिसम्प꣡दꣳ स꣡ एत꣡या꣡ सम्प꣡दा꣡ मा꣡सि꣡मा꣡सि स्वर्गं꣡ लोकꣳ꣡ रो꣡हति मा꣡सशः꣡ स्वर्गं꣡ लोकꣳ꣡ स꣡मश्नुत एकविꣳशं꣡ च स्तो꣡मं बृहतीं꣡ च छ꣡न्दः ॥॥  
## ७  
च꣡तुस्त्रिꣳशद् अग्निष्टोमा꣡ मा꣡सि꣡ स꣡म्पद्यन्ते ।॥  
त्र꣡यस्त्रिꣳशद् वै꣡ देवाः꣡ प्रजा꣡पतिश् चतुस्त्रिꣳशः꣡ स꣡र्वा꣡सां꣡ देव꣡ता꣡ना꣡म् आ꣡प्त्या꣡ ए꣡क उक्थ्यः᳡ षोडशि꣡मा꣡न् अ꣡न्नं वा꣡ उक्थ्यो᳡ वीर्यꣳ᳡ षोडशी꣡ ॥॥  
## ८  
एते꣡न वै꣡ देवाः꣡ ।॥  
वीर्ये᳡णा꣡न्नेन स꣡र्वा꣡न् का꣡मा꣡न् आ꣡प्नुवन्त् स꣡र्वा꣡न् का꣡मा꣡न् आ꣡श्नुवत त꣡थो एवै᳡ष꣡ एते꣡न वीर्ये᳡णा꣡न्नेन स꣡र्वा꣡न् का꣡मा꣡न् आ꣡प्नोति स꣡र्वा꣡न् का꣡मा꣡न् अश्नुते त꣡स्मा꣡त् पृष्ठ्या꣡भिप्लवा꣡ उ꣡पैवे᳡या꣡त् संवत्सरा꣡य दीक्षित꣡ एत꣡स्मै का꣡मा꣡य ॥॥  
## ९  
अ꣡था꣡दित्या꣡श् च ह वा꣡ अ꣡ङ्गिरसश् च ।॥  
उअभ꣡ये प्रा꣡जा꣡पत्या꣡ अस्पर्द्धन्त वयं꣡ पू꣡र्वे स्वर्गं꣡ लोक꣡म् एष्या꣡मो वयं꣡ पू꣡र्व इ꣡ति ॥॥  
## १०  
त꣡ आ꣡दित्याः꣡ ।॥  
चतु꣡र्भि स्तो꣡मैश् चतु꣡र्भिः पृष्ठै꣡र् लघुभिः सा꣡मभिः स्वर्गं꣡ लोक꣡म् अभ्य᳡प्लवन्त य꣡द् अभ्य꣡लवन्त त꣡स्मा꣡द् अभिप्लवाः꣡ ॥॥  
## ११  
अन्व꣡ञ्च इवा꣡ङ्गिरसः ।॥  
स꣡र्वै स्तो꣡मैः स꣡र्वैः पृष्ठै꣡र् गुरु꣡भिः सा꣡मभि स्वर्गं꣡ लोक꣡म् अस्पृशन् य꣡द् अ꣡स्पृशंस् त꣡स्मा꣡त् पृ꣡ष्ठ्यः ॥॥  
## १२  
अभिप्लवः꣡ षडहः꣡ ।॥  
ष꣡ड् ढ्य् अ꣡हा꣡नि भ꣡वन्त्य् अभिप्लवः꣡ पञ्चा꣡हः꣡ प꣡ञ्च ह्य् अ꣡हा꣡नि भ꣡वन्ति य꣡द् ध्य् ए᳡व꣡ प्रथम꣡म् अ꣡हस् त꣡द् उत्तम꣡म् अभिप्लव꣡श् चतुरह꣡श् चत्वा꣡रो हि꣡ स्तो꣡मा꣡ भ꣡वन्ति त्रिवृ꣡त् पञ्चदशः꣡ सप्तदश꣡ एकविꣳश꣡ इ꣡त्य् अभिप्लव꣡स् त्र्यह꣡स् त्र्या᳡वृद् धि꣡ ज्यो꣡तिर् गौ꣡र् आ꣡युर् अभिप्लवो꣡ द्व्यहो꣡ द्वे꣡ ह्य् ए᳡व꣡ सा꣡मनी भ꣡वतो बृहद्रथन्तरे꣡ एवा᳡भिप्लव꣡ एका꣡ह꣡ एका꣡ह꣡स्यो हि꣡ स्तो꣡मैस् ता꣡य꣡ते चतुर्णा꣡म् उक्थ्या᳡नां꣡ द्वा꣡दश स्तोत्रा꣡णि द्वा꣡दश शस्त्रा꣡ण्य् अ꣡तियन्ति स꣡ सप्तमो᳡ ऽग्निष्टोम꣡ एव꣡म् उ सप्ता᳡ग्निष्टोमाः꣡ स꣡म्पद्यन्ते ॥॥  
## १३  
प्रो꣡तिर् ह कौशा꣡म्बेयः꣡ ।॥  
कौ꣡सुर्बिन्दिर् उद्दा꣡लक आ꣡रुणौ ब्रह्मच꣡र्यम् उवा꣡स तꣳ꣡ हा꣡चा꣡र्यः᳡ पप्रछ कु꣡मा꣡र क꣡ति ते पिता꣡ संवत्सरस्या꣡हा꣡न्य् अमन्यते꣡ति ॥॥  
## १४  
द꣡शे꣡ति होवा꣡च ।॥  
द꣡श वा꣡ इ꣡ति होवा꣡च द꣡शा꣡क्षरा꣡ विरा꣡ड् वैरा꣡जो꣡ यज्ञः꣡ ॥॥  
## १५  
क꣡ति त्व् ए᳡वे꣡ति ।॥  
न꣡वे꣡ति होवा꣡च न꣡व वा꣡ इ꣡ति होवा꣡च न꣡व वै꣡ प्रा꣡णाः꣡ प्रा꣡णै꣡र् उ यज्ञ꣡स् ता꣡यते ॥॥  
## १६  
क꣡ति त्व् ए᳡वे꣡ति ।॥  
अष्टे꣡ति होवा꣡चा꣡ष्टौ꣡ वा꣡ इ꣡ति होवा꣡चा꣡ष्टा꣡क्षरा꣡ गा꣡यत्री꣡ गा꣡यत्रो꣡ यज्ञः꣡ ॥॥  
## १७  
क꣡ति त्व् ए᳡वे꣡ति ।॥  
सप्ते꣡ति होआ꣡च सप्त꣡ वा꣡ इ꣡ति होवा꣡च सप्त꣡ छ꣡न्दाꣳ꣡सि चतुरुत्तरा꣡णि छ꣡न्दोभिर् उ यज्ञ꣡स् ता꣡यते ॥॥  
## १८  
क꣡ति त्व् ए᳡वे꣡ति ।॥  
ष꣡ड् इ꣡ति होवा꣡च ष꣡ड् वा꣡ इ꣡ति होवा꣡च षडृत꣡वः संवत्सरः꣡ संवत्सरो꣡ यज्ञः꣡ समा꣡न꣡म् एत꣡द् अ꣡हर् य꣡त् प्रा꣡यणीयोदयनीयौ꣡ ॥॥  
## १९  
क꣡ति त्व् ए᳡वे꣡ति ।॥  
पञ्चे꣡ति होवा꣡च प꣡ञ्च वा꣡ इ꣡ति होवा꣡च पा꣡ङ्क्तो यज्ञः꣡ पा꣡ङ्क्तः पशुः꣡ प꣡ञ्चर्त꣡वः संवत्सर꣡स्य संवत्सरो꣡ यज्ञः꣡ समा꣡न꣡म् एत꣡द् अ꣡हर् य꣡च् चतुर्विꣳशमहा꣡व्रते꣡ ॥॥  
## २०  
क꣡ति त्व् ए᳡वे꣡ति ।॥  
चत्वा꣡री꣡ति होवा꣡च चत्वा꣡रि वा꣡ इ꣡ति होवा꣡च च꣡तुष्पा꣡दाः꣡ पश꣡वः पश꣡वो यज्ञः꣡ समा꣡न꣡म् एत꣡द् अ꣡हर् य꣡त् पृष्ठ्या꣡भिप्लवौ꣡ ॥॥  
## २१  
क꣡ति त्व् ए᳡वे꣡ति ।॥  
त्री꣡णी꣡ति होवा꣡च त्री꣡णि वा꣡ इ꣡ति होवा꣡च त्री꣡णि छ꣡न्दाꣳ꣡सि त्र꣡यो लोका꣡स् त्रि꣡सवनो यज्ञः꣡ समा꣡न꣡म् एत꣡द् अ꣡हर् य꣡द् अभिजिद्विश्वजि꣡तौ ॥॥  
## २२  
क꣡ति त्व् ए᳡वे꣡ति ।॥  
द्वे꣡ इ꣡ति होवा꣡च द्वे꣡ वा꣡ इ꣡ति होवा꣡च द्विपा꣡द् वै꣡ पु꣡रुषः पु꣡रुषो यज्ञः꣡ समा꣡न꣡म् एत꣡द् अ꣡हर् य꣡त् स्व꣡रसा꣡मा꣡नः ॥॥  
## २३  
क꣡ति त्व् ए᳡वे꣡ति ।॥  
ए꣡कम् इ꣡ति होवा꣡चा꣡हर् एवे꣡ति त꣡द् एत꣡द् अ꣡हरहर् इ꣡ति स꣡र्वꣳ संवत्सरꣳ꣡ सै᳡षा꣡ संवत्सर꣡स्योपनिष꣡त् स꣡ यो꣡ हैव꣡म् एताꣳ꣡ संवत्सर꣡स्योपनिष꣡दं वेदा꣡ हा꣡स्मा꣡च् छ्रे꣡या꣡न् जा꣡यते सा꣡त्मा꣡ भवति संवत्सरो꣡ भवति संवत्सरो꣡ भूत्वा꣡ देवा꣡न् अ꣡प्येति ॥॥  
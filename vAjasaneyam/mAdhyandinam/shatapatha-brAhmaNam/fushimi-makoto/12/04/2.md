+++
title = "२"

+++
## १  
त꣡द् आ꣡हुः ।॥  
य꣡स्या꣡ग्निहोत्री꣡ लो꣡हितं दुहीत किं꣡ त꣡त्र क꣡र्म का꣡ प्रा꣡यश्चित्तिर् इ꣡ति व्यु꣡त्क्रा꣡मते꣡त्य् उक्त्वा꣡ मे꣡क्षा꣡णं कृत्वा᳡न्वा꣡हा꣡र्यप꣡चनं प꣡रिश्रयितवै꣡ ब्रूया꣡त् त꣡स्मिन्न् एनच् छ्रपयित्वा꣡ त꣡स्मिंस् तूष्णीं꣡ जुहुया꣡द् अ꣡निरुक्तम् अ꣡निरुक्तो वै꣡ प्रजा꣡पतिः प्रा꣡जा꣡पत्य꣡म् अग्निहोत्रꣳ꣡ स꣡र्वं वा꣡ अ꣡निरुक्तं त꣡द् अने꣡न स꣡र्वेण प्रा꣡यश्चित्तिं कुरुते तां꣡ त꣡स्या꣡म् आ꣡हुत्यां꣡ ब्रा꣡ह्मणा꣡य दद्या꣡द् य꣡म् अ꣡नभ्या꣡गमिष्यन् म꣡न्येता꣡र्तिं वा꣡ एषा꣡ पा꣡प्मा꣡नं य꣡जमा꣡नस्य प्रतिदृ꣡श्य दुहे या꣡ लो꣡हितं दुह꣡ आ꣡र्तिम् एवा᳡स्मिंस् त꣡त् पा꣡प्मा꣡नं प्र꣡तिमुञ्चत्य् अ꣡थ य꣡द् अन्य꣡द् विन्दे꣡त् ते꣡न जुहुया꣡द् अ꣡ना꣡र्तेनैव꣡ त꣡द् आ꣡र्तं यज्ञ꣡स्य नि꣡ष्करोत्य् एत꣡द् एव꣡ त꣡त्र क꣡र्म ॥॥  
## २  
त꣡द् आ꣡हुः ।॥  
य꣡स्या꣡ग्निहोत्रं꣡ दोह्य꣡मा꣡नम् अमेध्य꣡म् आ꣡प꣡द्येत किं꣡ त꣡त्र क꣡र्म का꣡ प्रा꣡यश्चित्तिर् इ꣡ति त꣡द् धै꣡के होत꣡व्यं मन्यन्ते प्र꣡यतम् एत꣡न् नै᳡तस्या꣡होमो꣡ ऽवकल्पते न꣡ वै꣡ देवाः꣡ क꣡स्मा꣡च् चन꣡ बीभत्सन्ते बी꣡भत्सन्ता꣡३इ तु꣡ देवा꣡ इत्थ꣡म् एव꣡ कुर्या꣡द् गा꣡र्हपत्या꣡द् उष्णं꣡ भ꣡स्म निरु꣡ह्य त꣡स्मिन्न् एनद् उष्णे꣡ भ꣡स्मंस् तूष्णीं꣡ नि꣡नयेद् अद्भि꣡र् उपनि꣡नयत्य् अद्भि꣡र् एनद् आ꣡प्नोत्य् अ꣡थ य꣡द् अन्य꣡द् विन्दे꣡त् ते꣡न जुहुया꣡द् एत꣡द् एव꣡ त꣡त्र क꣡र्म ॥॥  
## ३  
त꣡द् आ꣡हुः ।॥  
य꣡स्या꣡ग्निहोत्रं꣡ दोहित꣡म् अमेध्य꣡म् आ꣡प꣡द्येत किं꣡ त꣡त्र क꣡र्म का꣡ प्रा꣡यश्चित्तिर् इ꣡ति य꣡ एवै᳡ते꣡ ऽङ्गा꣡रा꣡ नि꣡रूढा꣡ ये꣡ष्व् अधिश्रयिष्य꣡न् भ꣡वति ता꣡न् प्रत्यु꣡ह्य त꣡स्मिन्न् एनद् उष्णे꣡ भ꣡स्मंस् तूष्णीं꣡ नि꣡नयेद् अद्भि꣡र् उपनि꣡नयत्य् अद्भि꣡र् एनद् आ꣡प्नोत्य् अ꣡थ य꣡द् अन्य꣡द् विन्दे꣡त् ते꣡न जुहुया꣡द् एत꣡द् एव꣡ त꣡त्र क꣡र्म ॥॥  
## ४  
त꣡द् आ꣡हुः ।॥  
य꣡स्या꣡ग्निहोत्र꣡म् अ꣡धिश्रितम् अमेध्य꣡म् आ꣡प꣡द्येत किं꣡ त꣡त्र क꣡र्म का꣡ प्रा꣡यश्चित्तिर् इ꣡ति य꣡ एवै᳡ते꣡ ऽङ्गा꣡रा꣡ नि꣡रूढा꣡ ये꣡ष्व् अ꣡धिश्रितं भ꣡वति ते꣡ष्व् एनत् तूष्णीं꣡ जुहुया꣡त् त꣡द् धुत꣡म् अ꣡हुतं य꣡द् अ꣡हैनत् ते꣡षु जुहो꣡ति ते꣡न हुतं꣡ य꣡द् व् एनां꣡स् ते꣡नैवा᳡नुगम꣡यति ते꣡ना꣡हुतम् अद्भि꣡र् उपनि꣡नयत्य् अद्भि꣡र् एनद् आ꣡प्नोत्य् अ꣡थ य꣡द् अन्य꣡द् विन्दे꣡त् ते꣡न जुहुया꣡द् एत꣡द् एव꣡ त꣡त्र क꣡र्म ॥॥  
## ५  
त꣡द् आ꣡हुः ।॥  
य꣡द् अ꣡धिश्रिते ऽग्निहोत्रे꣡ य꣡जमा꣡नो म्रिये꣡त किं꣡ त꣡त्र क꣡र्म का꣡ प्रा꣡यश्चित्तिर् इ꣡ति त꣡द् एवै᳡नद् अभिपर्या꣡धा꣡य वि꣡ष्पन्दयेद् अ꣡थो ख꣡ल्व् आ꣡हुर् एता꣡वती स꣡र्वस्य हविर्यज्ञ꣡स्य प्रा꣡यश्चित्तिर् इ꣡त्य् एत꣡द् एव꣡ त꣡त्र क꣡र्म ॥॥  
## ६  
त꣡द् आ꣡हुः ।॥  
य꣡स्या꣡ग्निहोत्रꣳ꣡ स्रुच्य् उ꣡न्नीतꣳ स्क꣡न्देत् किं꣡ त꣡त्र क꣡र्म का꣡ प्रा꣡यश्चित्तिर् इ꣡ति स्कन्नप्रा꣡यश्चित्ते꣡ना꣡भिमृ꣡श्या꣡द्भि꣡र् उपनिनी꣡य प꣡रिशिष्टेन जुहुया꣡द् य꣡द्य् उ नी꣡ची स्रु꣡क् स्या꣡द् य꣡दि वा꣡ भिद्ये꣡त स्कन्नप्रा꣡यश्चित्ते꣡नैवा᳡भिमृ꣡श्या꣡द्भि꣡र् उपनिनी꣡य य꣡त् स्था꣡ल्यां꣡ प꣡रिशिष्टꣳ स्या꣡त् ते꣡न जुहुया꣡त् ॥॥  
## ७  
त꣡द् धै꣡के ।॥  
प्रतिपरे꣡त्य य꣡त् स्था꣡ल्यां꣡ प꣡रिशिष्टं भ꣡वति ते꣡न जुह्वति त꣡द् उ त꣡था꣡ न꣡ कुर्या꣡त् स्वर्ग्यं᳡ वा꣡ एत꣡द् य꣡द् अग्निहोत्रं꣡ यो꣡ हैनं त꣡त्र ब्रूया꣡त् प्र꣡ति न्वा꣡ अयꣳ꣡ स्वर्गा꣡ल् लोका꣡द् अ꣡वा꣡रुक्षन् ना᳡स्येदꣳ꣡ स्वर्ग्य᳡म् इव भविष्यती꣡तीश्वरो꣡ ह त꣡थैव꣡ स्या꣡त् ॥॥  
## ८  
इत्थ꣡म् एव꣡ कुर्या꣡त् ।॥  
त꣡द् एवो꣡पविशेद् य꣡त् स्था꣡ल्यां꣡ प꣡रिशिष्टꣳ स्या꣡त् त꣡द् अस्मा꣡ उन्नी꣡या꣡हरेयुस् त꣡द् धै꣡क उ꣡पवहन्ते हुतोच्छिष्टं꣡ वा꣡ एत꣡द् या꣡त꣡या꣡म वा꣡ एत꣡न् नै᳡त꣡स्य होत꣡व्यम् इ꣡ति त꣡द् उ त꣡न् ना꣡द्रियेत यदा꣡ वा꣡ एत꣡द् अ꣡या꣡तया꣡मा꣡थैनद् धविरा꣡त꣡ञ्चनं कुर्वते त꣡स्मा꣡द् य꣡त् स्था꣡ल्यां꣡ प꣡रिशिष्टꣳ स्या꣡त् त꣡द् अस्मा꣡ उन्नी꣡या꣡हरेयुर् य꣡द्य् उ त꣡त्र न꣡ स्या꣡द् य꣡द् अन्य꣡द् विन्दे꣡त् त꣡द् अग्ना꣡व् अधिश्रि꣡त्या꣡वज्यो꣡त्या꣡पः꣡ प्रत्या꣡नी꣡योद्वा꣡स्य त꣡द् अदो꣡ हैवो꣡न्नेष्या꣡मी꣡त्य् उक्तं꣡ भ꣡वत्य् अ꣡था꣡त्र यथोन्नीत꣡म् एवा᳡स्मा꣡ उन्नी꣡या꣡हरेयुस् ते꣡न का꣡मं जुहुया꣡द् एत꣡द् एव꣡ त꣡त्र क꣡र्म ॥॥  
## ९  
त꣡द् आ꣡हुः ।॥  
य꣡स्या꣡ग्निहोत्रꣳ꣡ स्रुच्य् उ꣡न्नीतम् अमेध्य꣡म् आ꣡प꣡द्येत किं꣡ त꣡त्र क꣡र्म का꣡ प्रा꣡यश्चित्तिर् इ꣡ति त꣡द् धै꣡के होत꣡व्यं मन्यन्ते प्र꣡यतम् एत꣡न् नै᳡तस्या꣡होमो꣡ ऽवकल्पते न꣡ वै꣡ देवाः꣡ क꣡स्मा꣡च् चन꣡ बीभत्सन्त इ꣡ति त꣡द् धै꣡क उत्सि꣡च्य छर्दयन्ति त꣡द् उ त꣡था꣡ न꣡ कुर्या꣡द् यो꣡ हैनं त꣡त्र ब्रूया꣡त् प꣡रा꣡सिञ्चत न्वा꣡ अय꣡म् अग्निहोत्रं꣡ क्षिप्रे᳡ ऽयं꣡ य꣡जमा꣡नः प꣡रा꣡सेक्ष्यत इ꣡तीश्वरो꣡ ह त꣡थैव꣡ स्या꣡द् इत्थ꣡म् एव꣡ कुर्या꣡द् आ꣡हवनी꣡ये समि꣡धम् अभ्या꣡धा꣡या꣡हवनी꣡या꣡द् एवो᳡ष्णं꣡ भ꣡स्म निरु꣡ह्य त꣡स्मिन्न् एनद् उष्णे꣡ भ꣡स्मंस् तूष्णीं꣡ नि꣡नयेद् अद्भि꣡र् उपनि꣡नयत्य् अद्भि꣡र् एनद् आ꣡प्नोत्य् अ꣡थ य꣡द् अन्य꣡द् विन्दे꣡त् ते꣡न जुहुया꣡द् एत꣡द् एव꣡ त꣡त्र क꣡र्म ॥॥  
## १०  
त꣡द् आ꣡हुः ।॥  
य꣡स्या꣡ग्निहोत्रꣳ꣡ स्रुच्य् उ꣡न्नीतम् उप꣡रिष्टा꣡द् अवव꣡र्षेत् किं꣡ त꣡त्र क꣡र्म का꣡ प्रा꣡यश्चित्तिर् इ꣡ति त꣡द् विद्या꣡द् उप꣡रिष्टा꣡न् मा꣡ शुक्र꣡म् आ꣡गन्न् उ꣡प मां꣡ देवाः꣡ प्रा꣡भूवञ् छ्रे꣡या꣡न् भविष्या꣡मी꣡ति ते꣡न का꣡मं जुहुया꣡द् एत꣡द् एव꣡ त꣡त्र क꣡र्म ॥॥  
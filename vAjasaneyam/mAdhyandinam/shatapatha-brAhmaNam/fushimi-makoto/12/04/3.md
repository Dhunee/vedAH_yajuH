+++
title = "३"

+++
## १  
त꣡द् आ꣡हुः ।॥  
य꣡त् पू꣡र्वस्या꣡म् आ꣡हुत्याꣳ꣡ हुता꣡या꣡म् अ꣡था꣡ग्नि꣡र् अनुग꣡छेत् किं꣡ त꣡त्र क꣡र्म का꣡ प्रा꣡यश्चित्तिर् इ꣡ति यं꣡ प्र꣡तिवेशꣳ श꣡कलं विन्दे꣡त् त꣡म् अभ्य꣡स्या꣡भि꣡जुहुया꣡द् दा꣡रौदा꣡रा꣡व् अग्नि꣡र् इ꣡ति व꣡दन् दा꣡रौदा꣡रौ ह्य् ए᳡वा᳡ग्नि꣡र् य꣡द्य् उ अस्य हृ꣡दयं व्य् ए᳡व꣡ लिखेद् धि꣡रण्यम् अभि꣡जुहुया꣡द् अग्ने꣡र् वा꣡ एत꣡द् रे꣡तो य꣡द् धि꣡रण्यं य꣡ उ वै꣡ पुत्रः꣡ स꣡ पिता꣡ यः꣡ पिता꣡ स꣡ पुत्र꣡स् त꣡स्मा꣡द् धि꣡रण्यम् अभि꣡जुहुया꣡द् एत꣡द् एव꣡ त꣡त्र क꣡र्म ॥॥  
## २  
त꣡द् आ꣡हुः ।॥  
य꣡स्या꣡हवनी꣡य उ꣡द्धृतः पुरा᳡ग्निहोत्रा꣡द् अनुग꣡छेत् किं꣡ त꣡त्र क꣡र्म का꣡ प्रा꣡यश्चित्तिर् इ꣡ति गा꣡र्हपत्या꣡द् एवै᳡नं प्रा꣡ञ्चम् उद्धृ꣡त्योपसमा꣡धा꣡या꣡ग्निहोत्रं꣡ जुहुया꣡त् स꣡ य꣡द्य् अ꣡पि शत꣡म् एव꣡ कृत्वः꣡ पु꣡नःपुनर् उ꣡द्धृतो ऽनुग꣡छेद् गा꣡र्हपत्या꣡द् एवै᳡नं प्रा꣡ञ्चम् उद्धृ꣡त्योपसमा꣡धा꣡या꣡ग्निहोत्रं꣡ जुहुया꣡द् एत꣡द् एव꣡ त꣡त्र क꣡र्म ॥॥  
## ३  
त꣡द् आ꣡हुः ।॥  
य꣡स्य गा꣡र्हपत्यो ऽनुग꣡छेत् किं꣡ त꣡त्र क꣡र्म का꣡ प्रा꣡यश्चित्तिर् इ꣡ति तं꣡ है꣡क उ꣡ल्मुका꣡द् एव꣡ नि꣡र्मन्थन्ति यतो꣡ वै꣡ पु꣡रुषस्या꣡न्ततो꣡ न꣡श्यति त꣡तो वै꣡ स꣡ त꣡स्य प्रा꣡यश्चित्तिम् इछत इ꣡ति व꣡दन्तस् त꣡द् उ त꣡था꣡ न꣡ कुर्या꣡द् उ꣡ल्मुकꣳ ह वै꣡ वा꣡दा꣡य च꣡रेयुर् उ꣡ल्मुकस्य वा꣡वव्र꣡श्चम् इत्थ꣡म् एव꣡ कुर्या꣡द् उ꣡ल्मुका꣡द् अ꣡ङ्गा꣡रम् आ꣡दा꣡य त꣡म् अर꣡ण्योर् अभिवि꣡मथ्नीया꣡द् उ꣡प ह तं꣡ का꣡मम् आ꣡प्नोति य꣡ उल्मुकम꣡थ्य उ꣡पो तं꣡ यो᳡ ऽर꣡ण्योर् एत꣡द् एव꣡ त꣡त्र क꣡र्म ॥॥  
## ४  
त꣡द् आ꣡हुः ।॥  
य꣡स्या꣡ग्ना꣡व् अग्नि꣡म् अभ्युद्ध꣡रेयुः किं꣡ त꣡त्र क꣡र्म का꣡ प्रा꣡यश्चित्तिर् इ꣡तीश्वरौ꣡ वा꣡ एतौ꣡ सम्पद्या꣡शा꣡न्तौ य꣡जमा꣡नस्य प्रजां꣡ च पशूं꣡श् च निर्द꣡हस् त꣡द् अभि꣡मन्त्रयेत स꣡मितꣳ सं꣡कल्पेथाꣳ꣡ स꣡म्प्रियौ रोचिष्णू꣡ सुमनस्य꣡मा꣡नौ इ꣡षम् ऊ꣡र्जम् अभि꣡ संव꣡सा꣡नौ ॥ सं꣡ वां꣡ म꣡नाꣳ꣡सि सं꣡ व्रता꣡ स꣡म् उ चित्ता꣡न्य् आ꣡करम् अ꣡ग्ने पुरीष्या꣡धिपा꣡ भव त्वं꣡ न इ꣡षम् ऊ꣡र्जं य꣡जमा꣡ना꣡य धेही꣡ति शा꣡न्तिम् एवा᳡भ्या꣡म् एत꣡द् वदति य꣡जमा꣡नस्य प्रजा꣡यै पशूना꣡म् अ꣡हिꣳसा꣡यै ॥॥  
## ५  
य꣡द्य् उ अस्य हृ꣡दयं व्य् ए᳡व꣡ लिखे꣡त् ।॥  
अग्न꣡ये ऽग्निम꣡ते ऽष्टा꣡कपा꣡लं पुरोडा꣡शं नि꣡र्वपेत् त꣡स्या꣡वृ꣡त् सप्त꣡दश सा꣡मिधेनी꣡र् अ꣡नुब्रूया꣡द् वा꣡र्त्रघ्ना꣡व् आ꣡ज्यभा꣡गौ विरा꣡जौ संया꣡ज्ये᳡ अ꣡थैते꣡ या꣡ज्या꣡नुवा꣡क्ये᳡ अग्नि꣡ना꣡ग्निः꣡ स꣡मिध्यते कवि꣡र् गृह꣡पतिर् यु꣡वा꣡ हव्यवा꣡ड् जुह्वा᳡स्य इत्य् अ꣡थ या꣡ज्या᳡ त्वꣳ꣡ ह्य् अ᳡ग्ने अग्नि꣡ना꣡ वि꣡प्रो वि꣡प्रेण स꣡न्त् सता꣡ स꣡खा꣡ स꣡ख्या꣡ समिध्य꣡स इ꣡ति शा꣡न्तिम् एवा᳡भ्या꣡म् एत꣡द् वदति य꣡जमा꣡नस्य प्रजा꣡यति पशूना꣡म् अ꣡हिꣳसा꣡या꣡ एत꣡द् एव꣡ त꣡त्र क꣡र्म ॥॥  
## ६  
त꣡द् आ꣡हुः ।॥  
य꣡स्या꣡हवनी꣡ये꣡ ऽननुगते गा꣡र्हपत्यो ऽनुग꣡छेत् किं꣡ त꣡त्र क꣡र्म का꣡ प्रा꣡यश्चित्तिर् इ꣡ति तꣳ꣡ है꣡के त꣡त एव꣡ प्रा꣡ञ्चम् उ꣡द्धरन्ति प्रा꣡णा꣡ वा꣡ अग्न꣡यः प्रा꣡णा꣡न् एवा᳡स्मा꣡ एत꣡द् उ꣡द्धरा꣡म इ꣡ति व꣡द्न्तस् त꣡द् उ त꣡था꣡ न꣡ कुर्या꣡द् यो꣡ हैनं त꣡त्र ब्रूया꣡त् प्रा꣡चो न्वा꣡ अयं꣡ य꣡जमा꣡नस्य प्रा꣡णा꣡न् प्रा꣡रौत्सीन् मरिष्य꣡त्य् अयं꣡ य꣡जमा꣡न इ꣡तीश्वरो ह त꣡थैव꣡ स्या꣡त् ॥॥  
## ७  
अ꣡थ है꣡के प्रत्य꣡ञ्चम् आ꣡हरन्ति ।॥  
प्रा꣡णोदा꣡ना꣡व् इमा꣡व् इ꣡ति व꣡दन्तस् त꣡द् उ त꣡था꣡ न꣡ कुर्या꣡त् स्वर्ग्यं᳡ वा꣡ एत꣡द् य꣡द् अग्निहोत्रं꣡ यो꣡ हैनं त꣡त्र ब्रूया꣡त् प्र꣡ति न्वा꣡ अयꣳ꣡ स्वर्गा꣡ल् लोका꣡द् अ꣡वा꣡रुक्षन् ना᳡स्येदꣳ꣡ स्वर्ग्य᳡म् इव भविष्यती꣡तीश्वरो꣡ ह त꣡थैव꣡ स्या꣡त् ॥॥  
## ८  
अ꣡थ है꣡के ऽन्यं꣡ गा꣡र्हपत्यं मन्थन्ति ।॥  
त꣡द् उ त꣡था꣡ न꣡ कुर्या꣡द् यो꣡ हैनं त꣡त्र ब्रूया꣡द् अग्ने꣡र् न्वा꣡ अय꣡म् अ꣡धि द्विष꣡न्तं भ्रा꣡तृव्यम् अजीजनत क्षिप्रे᳡ ऽस्य द्विष꣡न् भ्रा꣡तृव्यो जनिष्य꣡ते प्रिय꣡तमꣳ रोत्स्यती꣡तीश्वरो꣡ ह त꣡थैव꣡ स्या꣡त् ॥॥  
## ९  
अ꣡थ है꣡के ऽनुगम꣡य्या꣡न्यं꣡ मन्थन्ति ।॥  
त꣡स्या꣡शां꣡ ने᳡या꣡द् अ꣡पि य꣡त् प꣡रिशिष्टम् अ꣡भूत् त꣡द् अजीजसत ना᳡स्य दा꣡या꣡द꣡श्चन प꣡रिशेक्ष्यत इ꣡तीश्वरो꣡ ह त꣡थैव꣡ स्या꣡त् ॥॥  
## १०  
इत्थ꣡म् एव꣡ कुर्या꣡त् ।॥  
अर꣡ण्योर् अग्नी꣡ समा꣡रोह्यो꣡दङ्ङ् उदवसा꣡य निर्म꣡थ्य जु꣡ह्वद् वसेत् त꣡था꣡ ह न꣡ कां꣡ चन꣡ परिचक्षां꣡ करो꣡ति नवा꣡वसा꣡न꣡ उ अस्या꣡भितोरा꣡त्रꣳ꣡ हुतं꣡ भवति ॥॥  
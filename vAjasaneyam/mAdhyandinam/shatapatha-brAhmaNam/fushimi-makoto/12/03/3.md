+++
title = "३"

+++
## १  
देवा꣡ ह वै꣡ सह꣡स्रसंवत्सरा꣡य दिदीक्षेरे ।॥  
ते꣡षां꣡ प꣡ञ्च शता꣡नि संवत्सरा꣡णां꣡ पर्य꣡वेता꣡न्य् आ꣡सुर् अ꣡थेदꣳ꣡ स꣡र्वम् एव꣡ शश्रा꣡म ये꣡ स्तो꣡मा꣡ या꣡नि पृष्ठा꣡नि या꣡नि छ꣡न्दाꣳ꣡सि ॥॥  
## २  
त꣡तो देवाः꣡ ।॥  
एत꣡द् यज्ञ꣡स्या꣡या꣡तया꣡मा꣡पश्यंस् ते꣡ना꣡या꣡तया꣡म्ना꣡ या꣡ वे꣡दे व्य᳡ष्टिर् आ꣡सीत् तां꣡ व्या᳡श्नुवता꣡या꣡तया꣡मा꣡ वा꣡ अस्य वे꣡दा꣡ अ꣡या꣡तया꣡म्न्या꣡ हा꣡स्य त्रय्या꣡ विद्य꣡या꣡र्त्विज्यं कृतं꣡ भवति य꣡ एव꣡म् एत꣡द् वे꣡द ॥॥  
## ३  
त꣡द् एत꣡द् यज्ञ꣡स्या꣡या꣡तया꣡म ।॥  
ओ᳡ श्रा꣡वया꣡स्तु श्रौ꣡षड् य꣡ज ये꣡ य꣡जा꣡महे वौ꣡षड् इ꣡ति ता꣡सां꣡ वा꣡ एता꣡सां꣡ पञ्चा꣡नां꣡ व्या꣡हृतीनाꣳ꣡ सप्त꣡दशा꣡क्ष꣡रा꣡ण्यो᳡ श्रा꣡वये꣡ति च꣡तुरक्षरम् अ꣡स्तु श्रौ꣡षड् इ꣡ति च꣡तुरक्षरं यजे꣡ति द्व्य᳡क्षरं ये꣡ य꣡जा꣡मह इ꣡ति प꣡ञ्चा꣡क्षरम् ॥॥  
## ४  
द्व्य᳡क्षरो वषट्का꣡रः꣡ ।॥  
स꣡ एष꣡ सप्तदशः꣡ प्रजा꣡पतिर् अधिदेवतं꣡ चा꣡ध्या꣡त्मं꣡ च प्र꣡तिष्ठितः स꣡ यो꣡ हैव꣡म् एतꣳ꣡ सप्तदशं꣡ प्रजा꣡पतिम् अधिदेवतं꣡ चा꣡ध्या꣡त्मं꣡ च प्र꣡तिष्ठितं वे꣡द प्र꣡तितिष्ठति प्रज꣡या꣡ पशु꣡भिर् अस्मिं꣡ लोके᳡ ऽमृतत्वे꣡ना꣡मु꣡ष्मिन् ॥॥  
## ५  
ते꣡ ह देवा꣡ ऊचुः ।॥  
उ꣡प तं꣡ यज्ञक्रतुं꣡ जा꣡नीत यः꣡ सह꣡स्रसंवत्सरस्य प्रतिमा꣡ को꣡ हि꣡ त꣡स्मै मनुष्यो᳡ यः꣡ सह꣡स्रसंवत्सरेण समा꣡प्नुया꣡द् इ꣡ति ॥॥  
## ६  
ते꣡ विश्वजि꣡तम् एव꣡ स꣡र्वपृष्ठम् ।॥  
पृ꣡ष्ठ्यस्य षडह꣡स्या꣡ञ्जःसव꣡म् अपश्यंस् ते꣡ हि꣡ स्तो꣡मा꣡ भ꣡वन्ति ता꣡नि पृ꣡ष्ठा꣡नि ता꣡नि छ꣡न्दाꣳ꣡सि ॥॥  
## ७  
पृ꣡ष्ठ्यम् एव꣡ षडह꣡म् ।॥  
द्वा꣡दशा꣡ह꣡स्या꣡ञ्जःसव꣡म् अपश्यंस् ते꣡ हि꣡ स्तो꣡मा꣡ भ꣡वन्ति ता꣡नि पृ꣡ष्ठा꣡नि ता꣡नि छ꣡न्दाꣳ꣡सि ॥॥  
## ८  
द्वा꣡दशा꣡ह꣡म् एव꣡ ।॥  
संवत्सर꣡स्या꣡ञ्जःसव꣡म् अपश्यंस् ते꣡ हि꣡ स्तो꣡मा꣡ भ꣡वन्ति ता꣡नि पृ꣡ष्ठा꣡नि ता꣡नि छ꣡न्दाꣳ꣡सि ॥॥  
## ९  
संवत्सर꣡म् एव꣡ ।॥  
ता꣡पश्चित꣡स्या꣡ञ्जःसव꣡मपश्यंस् ते꣡ हि꣡ स्तो꣡मा꣡ भ꣡वन्ति ता꣡नि पृ꣡ष्ठा꣡नि ता꣡नि छ꣡न्दाꣳ꣡सि ॥॥  
## १०  
ता꣡पश्चित꣡म् एव꣡ ।॥  
सह꣡स्रसंवत्सरस्या꣡ञ्जःसव꣡म् अपश्यंस् ते꣡ हि꣡ स्तो꣡मा꣡ भ꣡वन्ति ता꣡नि पृ꣡ष्ठा꣡नि ता꣡नि छ꣡न्दाꣳ꣡सि ॥॥  
## ११  
स꣡ वै꣡ संवत्सरं꣡ दीक्षा꣡भिर् ए꣡ति ।॥  
संवत्सर꣡म् उपस꣡द्भिः संवत्सरꣳ꣡ सुत्या꣡भिः ॥॥  
## १२  
स꣡ य꣡त् संवत्सरं꣡ दीक्षा꣡भिर् ए꣡ति ।॥  
पूर्वा꣡र्ध꣡म् एव꣡ ते꣡न सह꣡स्रसंवत्सरस्या꣡वरुन्द्धे꣡ ऽथ य꣡त् संवत्सर꣡म् उपस꣡द्भिर् म꣡ध्यम् एव꣡ ते꣡न सह꣡स्रसंवत्सरस्या꣡वरुन्द्धे꣡ ऽथ य꣡त् संवत्सरꣳ꣡ सुत्या꣡भिर् उत्तमा꣡र्ध꣡म् एव꣡ ते꣡न सह꣡स्रसंवत्सरस्या꣡वरुन्द्धे ॥॥  
## १३  
स꣡ वै꣡ द्वा꣡दश मा꣡सा꣡न् दीक्षा꣡भिर् ए꣡ति ।॥  
द्वा꣡दशोपस꣡द्भिर् द्वा꣡दश सुत्या꣡भिस् त꣡त् ष꣡ट्त्रिꣳशत्ष꣡ट्त्रिꣳशदक्षरा꣡ वै꣡ बृहती꣡ बृहत्या꣡ वै꣡ देवाः꣡ स्वर्गे꣡ लोके꣡ ऽयतन्त बृहत्या꣡ स्वर्गं꣡ लोक꣡म् आ꣡प्नुवंस् त꣡थो एवै᳡ष꣡ एत꣡द् बृहत्यै᳡व꣡ स्वर्गे꣡ लोके꣡ य꣡तते बृहत्या꣡ स्वर्गं꣡ लोक꣡म् आ꣡प्नोत्य् अ꣡थ यो꣡ बृहत्यां꣡ का꣡मस् त꣡म् एवै᳡ते꣡नैवंवि꣡द् अ꣡वरुन्द्धे ॥॥  
## १४  
त꣡द् वा꣡ एत꣡त् ।॥  
त्रयꣳ꣡ सह꣡ क्रिय꣡ते ऽग्नि꣡र् अर्क्यं᳡ मह꣡द् उक्थꣳ꣡ स꣡ य꣡त् संवत्सरं꣡ दीक्षा꣡भिर् ए꣡ति संवत्सर꣡म् उपस꣡द्भिस् ते꣡ना꣡स्या꣡ग्न्यर्का꣡व् आ꣡प्तौ꣡ भवतो꣡ ऽथ य꣡त् संवत्सरꣳ꣡ सुत्या꣡भिर् ए꣡ति ते꣡नो एवा᳡स्य मह꣡द् उक्थ꣡म् आ꣡प्तं꣡ भवति स꣡ वा꣡ एष꣡ एव꣡ सह꣡स्रसंवत्सरस्य प्रतिमा꣡ य꣡त् ता꣡पश्चित꣡ एष꣡ प्रजा꣡नां꣡ प्र꣡जा꣡त्यै य꣡त् ता꣡पश्चितः꣡ ॥॥  
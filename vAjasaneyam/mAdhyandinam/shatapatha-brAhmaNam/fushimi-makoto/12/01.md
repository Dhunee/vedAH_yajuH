+++
title = "०१"

+++


## १  
### १  
अयं꣡ वै꣡ यज्ञो꣡ यो᳡ ऽयं꣡ प꣡वते ।॥  
त꣡म् एत꣡ ईप्सन्ति ये꣡ संवत्सरा꣡य दी꣡क्षन्ते ते꣡षां꣡ गृह꣡पतिः प्रथमो꣡ दीक्षते ऽयं꣡ वै꣡ लोको꣡ गृह꣡पतिर् अस्मि꣡न् वै꣡ लोक꣡ इदꣳ꣡ स꣡र्वं प्र꣡तिष्ठितं गृह꣡पता꣡ उ वै꣡ स꣡सत्त्रिणः प्र꣡तिष्ठिताः꣡ प्रतिष्ठा꣡या꣡म् एवै᳡त꣡त् प्रतिष्ठा꣡य दीक्षन्ते ॥॥  
### २  
अ꣡थ ब्रह्मा꣡णं दीक्षयति ।॥  
चन्द्र꣡मा꣡ वै꣡ ब्रह्मा꣡ सो꣡मो वै꣡ चन्द्र꣡माः꣡ सौम्या꣡ ओ꣡षधय ओ꣡षधीस् त꣡द् अने꣡न लोके꣡न सं꣡दधा꣡ति त꣡स्मा꣡द् एता꣡व् अ꣡न्तरेणा꣡न्यो꣡ न꣡ दीक्षेत स꣡ य꣡द् धैता꣡व् अ꣡न्तरेणा꣡न्यो꣡ दी꣡क्षेतौ꣡षधीस् त꣡द् अने꣡न लोके꣡न ना꣡ना꣡कुर्या꣡द् उछो꣡षुका꣡ ह स्युस् ॥  
त꣡स्मा꣡द् एता꣡व् अ꣡न्तरेणा꣡न्यो꣡ न꣡ दीक्षेत ॥॥  
### ३  
अ꣡थोद्गा꣡ता꣡रं दीक्षयति ।॥  
पर्ज꣡न्यो वा꣡ उद्गा꣡ता꣡ पर्ज꣡न्या꣡द् उ वै व्र्̥꣡̄ष्टिर् जा꣡यते व्र्̥꣡̄ष्टिं त꣡द् ओ꣡षधिभ्यः सं꣡दधा꣡ति त꣡स्मा꣡द् एता꣡व् अ꣡न्तरेणा꣡न्यो꣡ न꣡ दीक्षेत स꣡ य꣡द् धैता꣡व् अ꣡न्तरेणा꣡न्यो꣡ दी꣡क्षेत व्र्̥꣡̄ष्टिं त꣡द् ओ꣡षधिभिर् ना꣡ना꣡कुर्या꣡द् अ꣡वर्षुको ह स्या꣡त् त꣡स्मा꣡द् एता꣡व् अ꣡न्तरेणा꣡न्यो꣡ न꣡ दीक्षेत ॥॥  
### ४  
अ꣡थ हो꣡ता꣡रं दीक्षयति ।॥  
अग्नि꣡र् वै꣡ हो꣡ता꣡धिदेवतं꣡ वा꣡ग् अध्या꣡त्म꣡म् अ꣡न्नं व्र्̥꣡̄ष्टिर् अग्निं꣡ च त꣡द् वा꣡चं चा꣡न्नेन सं꣡दधा꣡ति त꣡स्मा꣡द् एता꣡व् अ꣡न्तरेणा꣡न्यो꣡ न꣡ दीक्षेत स꣡ य꣡द् धैता꣡व् अ꣡नतरेणा꣡न्यो꣡ न꣡ दीक्षेतैतां꣡श् चतु꣡रो ऽध्वर्यु꣡र् दीक्षयति ॥॥  
### ५  
अ꣡था꣡ध्वर्युं꣡ प्रतिप्रस्था꣡ता꣡ दीक्षयति ।॥  
म꣡नो वा꣡ अध्वर्यु꣡र् वा꣡ग् घो꣡ता꣡ म꣡नश् च त꣡द् वा꣡चं च सं꣡दधा꣡ति त꣡स्मा꣡द् एता꣡व् अ꣡न्तरेना꣡न्यो꣡ न꣡ दीक्षेत स꣡ य꣡द् धैता꣡व् अ꣡न्तरेणा꣡न्यो꣡ दी꣡क्षेत म꣡नश् च त꣡द् वा꣡चं च ना꣡ना꣡कुर्या꣡त् प्रमा꣡युका꣡ ह स्युस् त꣡स्मा꣡द् एता꣡व् अ꣡न्तरेणा꣡न्यो꣡ न꣡ दीक्षेत ॥॥  
### ६  
अ꣡थ ब्रह्म꣡णे ब्रा꣡ह्मणा꣡छꣳसि꣡नं दीक्षयति ।॥  
तꣳ꣡ हि꣡ सो꣡ ऽन्व् अ꣡थोद्गा꣡त्रे꣡ प्रस्तोता꣡रं दीक्षयति तꣳ꣡ हि꣡ सो꣡ ऽन्व् अ꣡थ हो꣡त्रे मैत्रा꣡वरुणं꣡ दीक्षयति तं꣡ हि꣡ सो꣡ ऽन्व् एतां꣡श् चतु꣡रः प्रतिप्रस्था꣡ता꣡ दीक्षयति ॥॥  
### ७  
अ꣡था꣡ध्वर्य꣡वे प्रतिप्रस्था꣡ता꣡रं ने꣡ष्टा꣡ दीक्षयति ।॥  
तꣳ꣡ हि꣡ सो꣡ ऽन्व् एते꣡षां꣡ वै꣡ नवा꣡नां꣡ क्ल्̥^;प्तिम् अ꣡न्व् इ꣡तरे कल्पन्ते न꣡व वै꣡ प्रा꣡णाः꣡ प्रा꣡णा꣡न् एवै᳡ष्व् एत꣡द् दधा꣡ति त꣡था꣡ स꣡र्वम् आ꣡युर् य꣡न्ति त꣡थो ह न꣡ पुरा꣡युषो ऽस्मा꣡ल् लोका꣡त् प्र꣡यन्ति ॥॥  
### ८  
अ꣡थ ब्रह्म꣡णे पो꣡ता꣡रं दीक्षयति ।॥  
तꣳ꣡ हि꣡ सो꣡ ऽन्व् अ꣡थोद्गा꣡त्रे꣡ प्रतिहर्ता꣡रं दीक्षयति तꣳ꣡ हि꣡ सो꣡ ऽन्व् अ꣡थ हो꣡त्रे ऽछा꣡वा꣡कं꣡ दीक्षयति तꣳ꣡ हि꣡ सो꣡ ऽन्व् एतां꣡श् चतु꣡रो ने꣡ष्टा꣡ दीक्षयति ॥॥  
### ९  
अ꣡था꣡ध्वर्य꣡वे ने꣡ष्टा꣡रम् उन्नेता꣡ दीक्षयति ।॥  
तꣳ꣡ हि꣡ सो꣡ ऽन्व् अ꣡थ ब्रह्म꣡ण आ꣡ग्नीध्रं दीक्षयति तꣳ꣡ हि꣡ सो꣡ ऽन्व् अ꣡थोद्गा꣡त्रे꣡ सुब्रह्मण्यां꣡ दीक्षयति तꣳ꣡ हि꣡ सो꣡ ऽन्व् अ꣡थ हो꣡त्रे ग्रा꣡वस्तु꣡तं दीक्षयति तꣳ꣡ हि꣡ सो꣡ ऽन्व् एतां꣡श् चतु꣡र उन्नेता꣡ दीक्षयति ॥॥  
### १०  
अ꣡थोन्नेता꣡रꣳ ।॥  
स्ना꣡तको वा꣡ ब्रह्मचा꣡री꣡ वा꣡न्यो꣡ वा꣡दीक्षितो दीक्षयति न꣡ पूतः꣡ पा꣡वयेद् इ꣡ति ह्य् आ᳡हुः सै᳡षा᳡नुपूर्वदीक्षा꣡ स꣡ य꣡त्र हैवं꣡ विद्वाꣳ꣡सो दी꣡क्षन्ते दीक्षमा꣡णा꣡ हैव꣡ ते꣡ यज्ञं꣡ कल्पयन्ति यज्ञ꣡स्य क्ल्̥^प्तिम् अ꣡नु सत्त्रि꣡णां꣡ योगक्षेमः꣡ कल्पते सत्त्रि꣡णां꣡ योगक्षेम꣡स्य क्ल्̥^प्तिम् अ꣡न्व् अ꣡पि त꣡स्या꣡र्धस्य योगक्षेमः꣡ कल्पते य꣡स्मिन्न् अ꣡र्धे य꣡जन्ते ॥॥  
### ११  
ते꣡षां꣡ वा꣡ उन्नेतो᳡त्तमो दी꣡क्षते ।॥  
प्रथमो᳡ ऽवभृथा꣡द् उदा꣡यता꣡म् उदै꣡ति प्रा꣡णो꣡ वा꣡ उन्नेता꣡ प्रा꣡ण꣡म् एवै᳡ष्व् एत꣡द् उभय꣡तो दधा꣡ति त꣡था꣡ स꣡र्वम् आ꣡युर् यन्ति त꣡थो ह न꣡ पुरा꣡युषो ऽस्मा꣡ल् लोका꣡त् प्र꣡यन्ति सै᳡षा᳡नुपूर्वदीक्षा꣡ स꣡ य꣡त्र हैवं꣡ विद्वाꣳ꣡सो दी꣡क्षेरंस् त꣡द् एव꣡ दीक्षेत ॥॥  
## २  
### १  
श्रद्धा꣡या꣡ वै꣡ देवाः꣡ ।॥  
दीक्षां꣡ नि꣡रमिमता꣡दित्यै प्रा꣡यणी꣡यꣳ सो꣡मा꣡त् क्रयं꣡ वि꣡ष्णोर् आ꣡तिथ्य꣡म् आ꣡दित्या꣡त् प्रव꣡र्ग्यꣳ स्वधा꣡या꣡ उपस꣡दो ऽग्नीषो꣡मा꣡भ्या꣡म् उपवसथ꣡म् अस्मा꣡ल् लोका꣡त् प्रा꣡यणी꣡यम् अतिरा꣡त्रꣳ꣡ ॥॥  
### २  
संवत्सरा꣡च् चतुर्विꣳश꣡म् अ꣡हः ।॥  
ब्र꣡ह्मणो ऽभिप्लवं꣡ क्षत्रा꣡त् पृष्ठ्यम् अग्ने꣡र् अभिजि꣡तम् अद्भ्यः꣡ स्व꣡रसा꣡म्न आ꣡दित्या꣡द् विषुव꣡न्तम् उक्ताः꣡ स्व꣡रसा꣡मा꣡न इ꣡न्द्रा꣡द्विश्वजि꣡तम् उक्तौ꣡ पृष्ठ्या꣡भिप्लवौ꣡ मित्रा꣡व꣡रुणा꣡भ्यां꣡ गोआ꣡यु꣡षी वि꣡श्वेभ्यो देवे꣡भ्यो दशरा꣡त्रं꣡ दिग्भ्यो꣡ दा꣡शरा꣡त्रिकं प्र्̥꣡̄ष्ठ्यꣳ षडह꣡म् एभ्यो꣡ लोके꣡भ्यश् छन्दोमा꣡न् ॥॥  
### ३  
संवत्सरा꣡द् दशम꣡म् अ꣡हः ।॥  
प्रजा꣡पतेर् महा꣡व्रतꣳ꣡ स्वर्गा꣡ल् लोका꣡द् उदयनी꣡यम् अतिरा꣡त्रं꣡ त꣡द् एत꣡त् संवत्सर꣡स्य ज꣡न्म स꣡ यो꣡ हैव꣡म् एत꣡त् संवत्सर꣡स्य ज꣡न्म वे꣡दा꣡ हा꣡स्मा꣡च् छ्रे꣡या꣡न् जा꣡यते सा꣡त्मा꣡ भवति संवत्सरो꣡ भवति संवत्सरो꣡ भूत्वा꣡ देवा꣡न् अ꣡प्येति ॥॥  
## ३  
### १  
य꣡द् वै꣡ दी꣡क्षन्ते ।॥  
अग्ना꣡वि꣡ष्णू एव꣡ देव꣡ते य꣡जन्ते ऽग्ना꣡वि꣡ष्णू देव꣡ते भवन्त्य् अग्ना꣡विष्ण्वोः सा꣡युज्यꣳ सलोक꣡तां꣡ जयन्ति ॥॥  
### २  
अ꣡थ य꣡त् प्रा꣡यणी꣡येन य꣡जन्ते ॥  
।॥  
अ꣡दितिम् एव꣡ देव꣡तां꣡ य꣡जन्ते꣡ ऽदितिर् देव꣡ता꣡ भवन्त्य् अ꣡दितेः सा꣡युज्यꣳ सलोक꣡तां꣡ जयन्ति ॥  
॥॥  
### ३  
अ꣡थ य꣡त् क्रये꣡ण च꣡रन्ति ।॥  
सो꣡मम् एव꣡ देव꣡तां꣡ य꣡जन्ते सो꣡मो देव꣡ता꣡ भवन्ति सो꣡मस्य सा꣡युज्यꣳ सलोक꣡तां꣡ जयन्ति ॥  
॥॥  
### ४  
अ꣡थ य꣡द् आ꣡तिथ्ये꣡न य꣡जन्ते ।॥  
वि꣡ष्णुम् एव꣡ देव꣡तां꣡ य꣡जन्ते वि꣡ष्णुर् देव꣡ता꣡ भवन्ति वि꣡ष्णोः सा꣡युज्यꣳ सलोक꣡तां꣡ जयन्ति ॥  
॥॥  
### ५  
अ꣡थ य꣡त् प्रव꣡र्ग्येण य꣡जन्ते ।॥  
आ꣡दित्य꣡म् एव꣡ देव꣡तां꣡ य꣡जन्त आ꣡दित्यो꣡ देव꣡ता꣡ भवन्त्य् आ꣡दित्य꣡स्य सा꣡युज्यꣳ सलोक꣡तां꣡ जयन्ति ॥  
॥॥  
### ६  
अ꣡थ य꣡द् उपस꣡द उपय꣡न्ति ।॥  
एता꣡ एव꣡ देव꣡ता꣡ य꣡जन्ते या꣡ एता꣡ उपस꣡त्स्व् एता꣡ देव꣡ता꣡ भवन्त्य् एता꣡सां꣡ देव꣡ता꣡नाꣳ꣡ सा꣡युज्यꣳ सलोक꣡तां꣡ जयन्ति ॥  
॥॥  
### ७  
अ꣡थ य꣡द् अग्नीषोमी꣡येण पशु꣡ना꣡ य꣡जन्ते ।॥  
अग्नीषो꣡मा꣡व् एव꣡ देव꣡ते य꣡जन्ते ऽग्नीषो꣡मौ देव꣡ते भवन्त्य् अग्नीषो꣡मयोः सा꣡युज्यꣳ सलोक꣡तां꣡ जयन्ति ॥  
॥॥  
### ८  
अ꣡थ य꣡त् प्रा꣡यणी꣡यम् अतिरा꣡त्र꣡म् उपय꣡न्ति ।॥  
अहोरा꣡त्रे꣡ एव꣡ देव꣡ते य꣡जन्ते ऽहोरा꣡त्रे꣡ देव꣡ते भवन्त्य् अहोरा꣡त्रयोः सा꣡युज्यꣳ सलोक꣡तां꣡ जयन्ति ॥  
॥॥  
### ९  
अ꣡थ य꣡च् चतुर्विꣳशम् अ꣡हर् उपय꣡न्ति संवत्सर꣡म् एव꣡ देव꣡तां꣡ य꣡जन्ते संवत्सरो꣡ देव꣡ता꣡ भवन्ति संवत्सर꣡स्य सा꣡युज्यꣳ सलोक꣡तां꣡ जयन्ति ॥  
॥॥  
### १०  
अ꣡थ य꣡द् अभिप्लवꣳ꣡ षडह꣡म् उपय꣡न्ति ।॥  
अर्धमा꣡सां꣡श् च मा꣡सां꣡श् च देव꣡ता꣡ य꣡जन्ते ऽर्धमा꣡सा꣡श् च मा꣡सा꣡श् च देव꣡ता꣡ भवन्त्य् अर्धमा꣡सा꣡नां꣡ च मा꣡सा꣡नां꣡ च सा꣡युज्यꣳ सलोक꣡तां꣡ जयन्ति ॥  
॥॥  
### ११  
अ꣡थ य꣡त् प्र्̥꣡̄ष्ठ्यꣳ षडह꣡म् उपय꣡न्ति ।॥  
ऋतू꣡न् एव꣡ देव꣡ता꣡ य꣡जन्त ऋत꣡वो देव꣡ता꣡ भवन्त्य् ऋतूनाꣳ꣡ सा꣡युज्यꣳ सलोक꣡तां꣡ जयन्ति ॥  
॥॥  
### १२  
अ꣡थ य꣡द् अभिजि꣡तम् उपय꣡न्ति ।॥  
अग्नि꣡म् एव꣡ देव꣡तां꣡ य꣡जन्ते ऽग्नि꣡र् देव꣡ता꣡ भवन्त्य् अग्नेः꣡ सा꣡युज्यꣳ सलोक꣡तां꣡ जयन्ति ॥  
॥॥  
### १३  
अ꣡थ य꣡त् स्व꣡रसा꣡म्न उपय꣡न्ति ।॥  
अप꣡ एव꣡ देव꣡तां꣡ य꣡जन्त आ꣡पो देव꣡ता꣡ भवन्त्य् अपाꣳ꣡ सा꣡युज्यꣳ सलोक꣡तां꣡ जयन्ति ॥  
॥॥  
### १४  
अ꣡थ य꣡द् विषुव꣡न्तम् उपय꣡न्ति ।॥  
आ꣡दित्य꣡म् एव꣡ देव꣡तां꣡ य꣡जन्त आ꣡दित्यो꣡ देव꣡ता꣡ भवन्त्य् आ꣡दित्य꣡स्य सा꣡युज्यꣳ सलोक꣡तां꣡ जयन्त्य् उक्ताः꣡ स्व꣡रसा꣡मा꣡नः ॥॥  
### १५  
अ꣡थ य꣡द् विश्वजि꣡तम् उपय꣡न्ति ।॥  
इ꣡न्द्रम् एव꣡ देव꣡तां꣡ य꣡जन्त इ꣡न्द्रो देव꣡ता꣡ भवन्ती꣡न्द्रस्य सा꣡युज्यꣳ सलोक꣡तां꣡ जयन्त्य् उक्तौ꣡ पृष्ठ्या꣡भिप्लवौ꣡ ॥॥  
### १६  
अ꣡थ य꣡द् गोआ꣡यु꣡षी उपय꣡न्ति ।॥  
मित्रा꣡व꣡रुणा꣡व् एव꣡ देव꣡ते य꣡जन्ते मित्रा꣡व꣡रुणौ देव꣡ते भवन्ति मित्रा꣡व꣡रुणयोः सा꣡युज्यꣳ सलोक꣡तां꣡ जयन्ति ॥  
॥॥  
### १७  
अ꣡थ य꣡द् दशरा꣡त्र꣡म् उपय꣡न्ति ।॥  
वि꣡श्वा꣡न् एव꣡ देवा꣡न् देव꣡तां꣡ य꣡जन्ते वि꣡श्वे देवा꣡ देव꣡ता꣡ भवन्ति वि꣡श्वेषां꣡ देवा꣡नाꣳ꣡ सा꣡युज्यꣳ सलोक꣡तां꣡ जयन्ति ॥  
॥॥  
### १८  
अ꣡थ य꣡द् दा꣡शरा꣡त्रिकं प्र्̥꣡̄ष्ठ्यꣳ षडह꣡म् उपय꣡न्ति ।॥  
दि꣡श एव꣡ देव꣡ता꣡ य꣡जन्ते दि꣡शो देव꣡ता꣡ भवन्ति दिषाꣳ꣡ सा꣡युज्यꣳ सलोक꣡तां꣡ जयन्ति ॥  
॥॥  
### १९  
अ꣡थ य꣡च् छन्दोमा꣡न् उपय꣡न्ति ।॥  
इमा꣡न् एव꣡ लोका꣡न् देव꣡ता꣡ य꣡जन्त इमे꣡ लोका꣡ देव꣡ता꣡ भवन्त्य् एषां꣡ लोका꣡नाꣳ꣡ सा꣡युज्यꣳ सलोक꣡तां꣡ जयन्ति ॥  
॥॥  
### २०  
अ꣡थ य꣡द् दशमम् अ꣡हर् उपय꣡न्ति ।॥  
संवत्सर꣡म् एव꣡ देव꣡तां꣡ य꣡जन्ते संवत्सरो꣡ देव꣡ता꣡ भवन्ति संवत्सर꣡स्य सा꣡युज्यꣳ सलोक꣡तां꣡ जयन्ति ॥  
॥॥  
### २१  
अ꣡थ य꣡न् महा꣡व्रत꣡म् उपय꣡न्ति ।॥  
प्रजा꣡पतिम् एव꣡ देव꣡तां꣡ य꣡जन्ते प्रजा꣡पतिर् देव꣡ता꣡ भवन्ति प्रजा꣡पतेः सा꣡युज्यꣳ सलोक꣡तां꣡ जयन्ति ॥  
॥॥  
### २२  
अ꣡थ य꣡द् उदयनी꣡यम् अतिरा꣡त्र꣡म् उपय꣡न्ति ।॥  
संवत्सर꣡म् एव꣡ त꣡द् आ꣡प्त्वा꣡ स्वर्गे꣡ लोके꣡ प्र꣡तितिष्ठन्ति ता꣡न् य꣡दि पृछे꣡युः का꣡म् अद्य꣡ देव꣡तां꣡ य꣡जध्वे का꣡ देव꣡ता꣡ स्थ क꣡स्यां꣡ देव꣡ता꣡यां꣡ वसथेत्य् अत एवै᳡कतमां꣡ ब्रूयुर् य꣡स्यै तु꣡ ने꣡दिष्ठꣳ स्यु꣡र् एते꣡ ह वै꣡ सति꣡ स꣡द एते꣡ हि꣡ सती꣡षु देव꣡ता꣡सु सी꣡दन्तो य꣡न्ति सत्त्रस꣡दो हैवे꣡तरे स꣡ यो꣡ हैवं꣡ विदु꣡षां꣡ दीक्षिता꣡नां꣡ पा꣡पकꣳ सत्त्रे꣡ कीर्त꣡येद् एते꣡भ्यस् त्वा꣡ देव꣡ता꣡भ्य आ꣡वृश्चा꣡म इ꣡त्य् एनं ब्रूयुः स꣡ पा꣡पीया꣡न् भवति श्रे꣡याꣳ꣡स आ꣡त्म꣡ना꣡ ॥॥  
### २३  
स꣡ एष꣡ संवत्सर꣡स् त्रि꣡महा꣡व्रतः ।॥  
चतुर्विꣳशे꣡ महा꣡व्रतं꣡ विषुव꣡ति महा꣡व्रतं꣡ महा꣡व्रत꣡ एव꣡ महा꣡व्रतं꣡ तꣳ꣡ ह स्मैतं꣡ पू꣡र्व उ꣡पयन्ति त्रि꣡महा꣡व्रतं꣡ ते꣡ तेजस्वि꣡न आ꣡सुः सत्यवा꣡दि꣡नः सꣳ꣡शितव्रता꣡ अ꣡थ य꣡ उ हैनम् अ꣡प्य् एत꣡र्हि त꣡थोपेयु꣡र् य꣡था꣡मपा꣡त्र꣡म् उदक꣡ आ꣡सिक्ते विम्रित्ये꣡द् एवꣳ꣡ हैव꣡ ते꣡ वि꣡म्रित्येयुर् उपयु꣡पयन्ति त꣡द् एषाꣳ꣡ सत्ये꣡न श्र꣡मेण त꣡पसा꣡ श्रद्ध꣡या꣡ यज्ञे꣡ना꣡हुतिभिर् अ꣡वरुद्धं भवति ॥॥  
## ४  
### १  
पु꣡रुषो वै꣡ संवत्सरः꣡ त꣡स्य पा꣡दा꣡व् एव꣡ प्रा꣡यणी꣡यो ऽतिरा꣡त्रः पा꣡दा꣡भ्याꣳ꣡ हि꣡ प्रय꣡न्ति त꣡योर् य꣡च् छुक्लं꣡ त꣡द् अ꣡ह्नो रूपं꣡ य꣡त् कृष्णं꣡ त꣡द् रा꣡त्रेर् नखा꣡न्य् एवौ᳡षधिवनस्पतीनाꣳ꣡ रूप꣡म् ऊरू꣡ चतुर्विꣳश꣡म् अ꣡हर् उ꣡रो ऽभिप्लवः꣡ पृष्ठं꣡ प्र्̥꣡̄ष्ठ्यः ॥॥  
### २  
अय꣡म् एव꣡ द꣡क्षिणो बा꣡हु꣡र् अभिजि꣡त् ।॥  
इम꣡ एव꣡ द꣡क्षिणे त्र꣡यः प्रा꣡णाः꣡ स्व꣡रसा꣡मा꣡नो मूर्धा꣡ विषुवा꣡न् इम꣡ एवो꣡त्तरे त्र꣡यः प्रा꣡णाः꣡ स्व꣡रसा꣡मा꣡नः ॥॥  
### ३  
अय꣡म् एवो꣡त्तरो बा꣡हु꣡र् विश्वजि꣡त् ।॥  
उक्तौ꣡ पृष्ठ्या꣡भिप्लवौ꣡ या꣡व् अ꣡वा꣡ञ्चौ प्रा꣡णौ꣡ ते꣡ गोआ꣡यु꣡षी अ꣡ङ्गा꣡नि दशरा꣡त्रो꣡ मु꣡खं महा꣡व्रतꣳ꣡ ह꣡स्ता꣡व् एवो᳡दयनी꣡यो ऽतिरा꣡त्रो꣡ ह꣡स्ता꣡भ्याꣳ꣡ ह्य् उ᳡द्य꣡न्ति त꣡योर् य꣡च् छुक्लं꣡ त꣡द् अ꣡ह्नो रूपं꣡ य꣡त् कृष्णं꣡ त꣡द् रा꣡त्रेर् नखा꣡न्य् एव꣡ न꣡क्षत्रा꣡णाꣳ꣡ रूपꣳ꣡ स꣡ एष꣡ संवत्सरो᳡ ऽध्या꣡त्मं꣡ प्र꣡तिष्ठितः स꣡ यो꣡ हैव꣡म् एतꣳ꣡ संवत्सर꣡म् अध्या꣡त्मं꣡ प्र꣡तिष्ठितं वे꣡द प्र꣡तितिष्ठति प्रज꣡या꣡ पशु꣡भिर् अस्मिं꣡ लोके᳡ ऽमृतत्वे꣡ना꣡मु꣡ष्मिन् ॥॥  
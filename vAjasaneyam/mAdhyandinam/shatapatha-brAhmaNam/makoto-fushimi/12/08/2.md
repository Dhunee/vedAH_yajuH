+++
title = "२"

+++


## ०१
<details><summary>मूलम् - Makoto</summary>

प्रजा꣡पतिर् यज्ञ꣡म् असृजत ।॥  
त꣡म् आ꣡हरत् ते꣡ना꣡यजत ते꣡नेष्ट्वा꣡ रिरिचा꣡न꣡ इवा꣡मन्यत स꣡ एतं꣡ यज्ञक्रतु꣡म् अपश्यत् सौत्रा꣡मणीं꣡ ते꣡ना꣡यजत त꣡तो वै꣡ स꣡ पु꣡नर् आ꣡प्या꣡यत रिच्य꣡त इव वा꣡ एष꣡ यः꣡ सो꣡मेन य꣡जते वी᳡व ह्य् अ᳡स्य वित्तं꣡ वे꣡दो ह꣡रन्ति ॥॥
</details>

## ०२
<details><summary>मूलम् - Makoto</summary>

सो꣡मेनेष्ट्वा꣡ सौत्रा꣡मण्या꣡ यजेत ।॥  
य꣡था꣡ धे꣡नुर् दुग्धा꣡ पु꣡नर् आ꣡प्या꣡येतैवꣳ꣡ हैव꣡ पु꣡नर् आ꣡प्या꣡यत आ꣡ प्रज꣡या꣡ पशु꣡भिः प्या꣡यते प्र꣡त्य् अस्मिं꣡ लोके꣡ तिष्ठत्य् अभि꣡ स्वर्गं꣡ लोकं꣡ जयति य꣡ एवं꣡ विद्वा꣡न्त् सौत्रा꣡मण्या꣡ य꣡जते यो꣡ वैत꣡द् एवं꣡ वे꣡द ॥॥
</details>

## ०३
<details><summary>मूलम् - Makoto</summary>

त꣡द् धैत꣡त् पप्रछ ।॥  
सु꣡प्ला꣡ सा꣡र्ञ्जयः꣡ प्रतीदर्शमैभा꣡वतं य꣡न् न꣡ दीक्ष꣡येव दी꣡क्षते न꣡ सोमाꣳ꣡श꣡व इव न्युप्य꣡न्ते꣡ ऽथ कथꣳ꣡ सौत्रा꣡मणी꣡ सोमयज्ञो꣡ भवती꣡ति ॥॥
</details>

## ०४
<details><summary>मूलम् - Makoto</summary>

स꣡ होवा꣡च ।॥  
शि꣡रो वा꣡ एत꣡द् यज्ञ꣡स्य य꣡द् व्रत꣡म् आ꣡त्मा꣡ दीक्षै᳡त꣡त् ख꣡लु वै꣡ व्रत꣡स्य रूपं꣡ य꣡त् सत्य꣡म् एत꣡द् दीक्षा꣡यै य꣡च् छ्रद्धा꣡ म꣡नो य꣡जमा꣡नस्य रूपं꣡ वा꣡ग् यज्ञ꣡स्येति ॥॥
</details>

## ०५
<details><summary>मूलम् - Makoto</summary>

स꣡ य꣡द् वा꣡चा꣡ व्रत꣡म् उपै꣡ति ।॥  
आ꣡त्म꣡न्य् एवै᳡त꣡द् यज्ञ꣡स्य शि꣡रः प्र꣡तिदधा꣡ति सत्यꣳ꣡ श्रद्धा꣡यां꣡ दधा꣡ति य꣡जमा꣡नं यज्ञे꣡ ॥॥
</details>

## ०६
<details><summary>मूलम् - Makoto</summary>

त꣡स्मा꣡द् एत꣡स्य यज्ञ꣡स्य ।॥  
व्रत꣡म् एव꣡ दीक्षा꣡ वृ꣡षो वै꣡ व्रतं꣡ यो꣡षा꣡ दीक्षा꣡ वृ꣡षा꣡ सत्यं꣡ यो꣡षा꣡ श्रद्धा꣡ वृ꣡षा꣡ म꣡नो यो꣡षा꣡ वा꣡ग् वृ꣡षा꣡ प꣡त्न्यै य꣡जमा꣡नस् त꣡स्मा꣡द् य꣡त्रैव꣡ प꣡तिस् त꣡त्र जा꣡या꣡थो यज्ञमुख꣡ एव꣡ त꣡न् मिथुना꣡नि करोति प्र꣡जा꣡त्यै ॥॥
</details>

## ०७
<details><summary>मूलम् - Makoto</summary>

एते꣡ ख꣡लु वा꣡ एत꣡स्य यज्ञ꣡स्य ।॥  
सोमाꣳ꣡श꣡व इ꣡त्य् आ꣡हुर् य꣡च् छ꣡ष्पा꣡णि तो꣡क्मा꣡नि ला꣡जा꣡ इ꣡ति ॥॥
</details>

## ०८
<details><summary>मूलम् - Makoto</summary>

प्रा꣡तःसवन꣡स्यैत꣡द् रूप꣡म् ।॥  
य꣡च् छ꣡ष्पा꣡ण्य् अयं꣡ वै꣡ लोकः꣡ प्रा꣡तःसवनꣳ꣡ स꣡ आ꣡श्विन꣡ आ꣡श्विने꣡न प꣡यसा꣡ प्रथमाꣳ꣡ रा꣡त्रिं प꣡रिषिञ्चति स्वे꣡नैवै᳡नम् एत꣡ल् लोके꣡न स्व꣡या꣡ देव꣡तया꣡ स्वे꣡न रूपे꣡ण प्रा꣡तःसवने꣡न स꣡मर्धयति ॥॥
</details>

## ०९
<details><summary>मूलम् - Makoto</summary>

मा꣡ध्यन्दिनस्यैत꣡त् स꣡वनस्य रूप꣡म् ।॥  
य꣡त् तो꣡क्मा꣡न्य् अन्त꣡रिक्षं वै꣡ मा꣡ध्यन्दिनꣳ सवनं꣡ त꣡त् सा꣡रस्वतꣳ꣡ सा꣡रस्वते꣡न प꣡यसा꣡ द्विती꣡याꣳ꣡ रा꣡त्रिं प꣡रिषिञ्चति स्वे꣡नैवै᳡नम् एत꣡ल् लोके꣡न स्व꣡या꣡ देव꣡तया꣡ स्वे꣡न रूपे꣡ण मा꣡ध्यन्दिनेन स꣡वनेन स꣡मर्धयति ॥॥
</details>

## १०
<details><summary>मूलम् - Makoto</summary>

तृतीयसवन꣡स्यैत꣡द् रूप꣡म् ।॥  
य꣡ल् ला꣡जा꣡ द्यौ꣡र् वै꣡ तृतीयसवनꣳ꣡ सैन्द्र्यै᳡न्द्रे꣡ण प꣡यसा꣡ तृती꣡याꣳ꣡ रा꣡त्रिं प꣡रिषिञ्चति स्वे꣡नैवै᳡नम् एत꣡ल् लोके꣡न स्व꣡या꣡ देव꣡तया꣡ स्वे꣡न रूपे꣡ण तृतीयसवने꣡न स꣡मर्धयति ॥॥
</details>

## ११
<details><summary>मूलम् - Makoto</summary>

ए꣡कस्यै दुग्धे꣡न ।॥  
प्रथमाꣳ꣡ रा꣡त्रिं प꣡रिषिञ्चति द्व꣡योर् दुग्धे꣡न द्विती꣡यां꣡ तिसृणां꣡ दुग्धे꣡न तृती꣡यां꣡ यथा꣡रूप꣡म् एवै᳡नं यथा꣡देवतꣳ꣡ स꣡वनैः स꣡मर्धयति ॥॥
</details>

## १२
<details><summary>मूलम् - Makoto</summary>

प꣡रीतो꣡ षिञ्चता꣡ सुत꣡म् इ꣡ति ।॥  
प꣡रिषिञ्चति सुत्या꣡यै सो꣡मो य꣡ उत्तमꣳ꣡ हविर् इ꣡त्य् उत्तमं꣡ वा꣡ एत꣡द् धवि꣡र् य꣡त् सो꣡म उत्तम꣡म् एवै᳡नꣳ हवि꣡ष् करोति दधन्वा꣡ यो꣡ न꣡र्यो अप्स्व् अ᳡न्तरे꣡त्य् अद्भि꣡श् च ह्य् ए᳡षो꣡ ऽन्तरेण च सूय꣡ते सुषा꣡व सो꣡मम् अ꣡द्रिभिर् इ꣡त्य् अ꣡द्रिभिर् वै꣡ सो꣡मः सूयते꣡ ऽद्रिभिर् एवै᳡नꣳ सुनोति सोमसुत्या꣡यै ॥॥
</details>

## १३
<details><summary>मूलम् - Makoto</summary>

त꣡द् आ꣡हुः ।॥  
उभ꣡योर् वा꣡ एत꣡द् रूपꣳ꣡ सुत꣡स्य चा꣡सुतस्य व य꣡त् सौत्रा꣡मण्य् अ᳡पा꣡म् एष꣡ ओ꣡षधीनाꣳ꣡ र꣡सो य꣡त् प꣡यस् त꣡त् सुत꣡स्य रूप꣡म् अ꣡न्नस्यैष꣡ र꣡सो य꣡त् परिस्रु꣡त् त꣡द् आ꣡सुतस्य रूप꣡म् उभा꣡भ्या꣡म् एवै᳡नꣳ सवा꣡भ्याꣳ꣡ सुनो꣡त्य् उभा꣡भ्याꣳ꣡ सवा꣡भ्या꣡म् अ꣡वरुन्द्धे ॥॥
</details>

## १४
<details><summary>मूलम् - Makoto</summary>

त꣡द् आ꣡हुः ।॥  
य꣡द् ग्रा꣡वभिः सो꣡मः सूय꣡ते꣡ ऽथ कथꣳ꣡ सौत्रा꣡मणी꣡ति प्रैषा꣡प्री꣡भिर् इ꣡ति ब्रूया꣡द् बा꣡र्हता꣡ वै꣡ प्रैषा꣡ बा꣡र्हता꣡ ग्रा꣡वा꣡णो ग्रा꣡वभिर् वै꣡ सो꣡मः सूयते ग्रा꣡वभिर् एवै᳡नꣳ सुनोति सोमसुत्या꣡यै ॥॥
</details>

## १५
<details><summary>मूलम् - Makoto</summary>

स꣡र्वे प꣡यस्वन्तो भवन्ति ।॥  
प꣡यसा꣡ हि꣡ सूय꣡ते स꣡र्वे सो꣡मवन्तो भवन्ति सोमरूप꣡ता꣡यै स꣡र्वे परिस्रु꣡न्मन्तो भवन्ति परिस्रु꣡ता꣡ हि꣡ सूय꣡ते स꣡र्वे घृत꣡वन्तो भवन्त्य् एत꣡द् वै꣡ प्रत्य꣡क्षा꣡द् यज्ञरूपं꣡ य꣡द् घृतं꣡ प्रत्य꣡क्षा꣡द् एवै᳡नं यज्ञरूपं꣡ करोति स꣡र्वे म꣡धुमन्तो भवन्त्य् एत꣡द् वै꣡ प्रत्य꣡क्षा꣡त् सोमरूपं꣡ य꣡न् म꣡धु प्रत्य꣡क्षा꣡द् एवै᳡नꣳ सोमरूपं꣡ करोति ॥॥
</details>

## १६
<details><summary>मूलम् - Makoto</summary>

स꣡र्व आ꣡श्विना꣡ भवन्ति ।॥  
भै꣡षज्या꣡य स꣡र्वे सा꣡रस्वता꣡ अन्ना꣡द्यस्येवा꣡वरुद्ध्यै स꣡र्व ऐन्द्रा꣡ इन्द्रिय꣡स्यैव꣡ वीर्य᳡स्या꣡वरुद्ध्यै ॥॥
</details>

## १७
<details><summary>मूलम् - Makoto</summary>

य꣡द् व् एव꣡ स꣡र्व आ꣡श्विना꣡ भ꣡वन्ति ।॥  
स꣡र्वे सा꣡रस्वताः꣡ स꣡र्व ऐन्द्रा꣡ एता꣡ वा꣡ एतं꣡ देव꣡ता꣡ अ꣡ग्रे यज्ञꣳ꣡ स꣡मभरंस् ता꣡भिर् एवै᳡नꣳ स꣡म्भरत्य् अ꣡थो एता꣡ एवै᳡त꣡द् देव꣡ता꣡ भा꣡गधे꣡येन स꣡मर्धयति ॥॥
</details>

## १८
<details><summary>मूलम् - Makoto</summary>

सं꣡तता꣡ या꣡ज्या꣡पुरोऽनुवा꣡क्या᳡ भवन्ति ।॥  
समा꣡नदेव꣡त्याः꣡ प्रजा꣡नाꣳ꣡ सं꣡तत्या꣡ अ꣡व्यवच्छेदा꣡य स꣡र्वा꣡ आ꣡श्विन्यो᳡ भ꣡वन्ति स꣡र्वाः꣡ सा꣡रस्वत्यः᳡ स꣡र्वा꣡ ऐन्द्र्यः᳡ समा꣡नी꣡ बन्धु꣡ता꣡ ॥॥
</details>

## १९
<details><summary>मूलम् - Makoto</summary>

अनुष्टु꣡भ आ꣡प्रियो᳡ भवन्ति वा꣡ग्वा꣡ अनुष्टु꣡ब्वा꣡चो᳡ वै꣡ सो꣡मः सूयते वा꣡चै᳡वै᳡नꣳ सुनोति सोमसुत्या꣡यै स꣡र्वा꣡ आ꣡श्विन्यो᳡ भ꣡वन्ति स꣡र्वाः꣡ सा꣡रस्वत्यः᳡ स꣡र्वा꣡ ऐन्द्र्यः᳡ समा꣡नी꣡ बन्धु꣡ता꣡ ॥॥
</details>

## २०
<details><summary>मूलम् - Makoto</summary>

जा꣡गता꣡ अनुप्रैषा꣡ भवन्ति ।॥  
इयं꣡ वै꣡ ज꣡गत्यन꣡या꣡ वै꣡ सो꣡मः सूयते ऽन꣡यैवै᳡नꣳ सुनोति सोमसुत्या꣡यै स꣡र्व आ꣡श्विना꣡ भ꣡वन्ति स꣡र्वे सा꣡रस्वताः꣡ स꣡र्व ऐन्द्राः꣡ समा꣡नी꣡ बन्धु꣡ता꣡ ॥॥
</details>

## २१
<details><summary>मूलम् - Makoto</summary>

स꣡ वा꣡ एष꣡ प्रत्य꣡क्षा꣡त् सोमयज्ञ꣡ एव꣡ य꣡त् सौत्रा꣡मणी꣡ ।॥  
तं꣡ य꣡द्य् एका꣡की꣡ य꣡जमा꣡नो भक्ष꣡येद् इ꣡ष्टिर् वैव꣡ स्या꣡त् पशुबन्धो꣡ वा꣡ स꣡र्व ऋत्वि꣡जो भक्षयन्ति स꣡र्वे वा꣡ ऋत्वि꣡जः सो꣡मं भक्षयन्ति सोमरूप꣡ता꣡यै ॥॥
</details>

## २२
<details><summary>मूलम् - Makoto</summary>

आ꣡श्विन꣡म् अध्वर्य꣡वो भक्षयन्ति ।॥  
अश्विनौ꣡ वै꣡ देवा꣡ना꣡म् अध्वर्यू꣡ स्व꣡म् एवै᳡त꣡द् भा꣡गधे꣡यह्ꣳ स्व꣡ आ꣡य꣡तने भक्षयन्ति ॥॥
</details>

## २३
<details><summary>मूलम् - Makoto</summary>

सा꣡रस्वतꣳ꣡ हो꣡ता꣡ ब्रह्मा꣡ मैत्रा꣡वरुणः꣡ ।॥  
वा꣡ग् वै꣡ यज्ञ꣡स्य हो꣡ता꣡ हृ꣡दयं ब्रह्मा꣡ म꣡नो मैत्रा꣡वरुणः꣡ स्व꣡म् एवै᳡त꣡द् भा꣡गधे꣡यह्ꣳ स्व꣡ आ꣡य꣡तने भक्षयन्ति ॥॥
</details>

## २४
<details><summary>मूलम् - Makoto</summary>

ऐन्द्रं꣡ य꣡जमा꣡नो भक्षयति ।॥  
ऐन्द्रो꣡ वा꣡ एष꣡ यज्ञो꣡ य꣡त् सौत्रा꣡मणी꣡न्द्रा꣡यतन एष꣡ एत꣡र्हि यो꣡ य꣡जते स्व꣡म् एवै᳡त꣡द् भा꣡गधे꣡यꣳ स्व꣡ आ꣡य꣡तने भक्षयति ॥॥
</details>

## २५
<details><summary>मूलम् - Makoto</summary>

च꣡क्षुर् वा꣡ आ꣡श्विनो꣡ ग्र꣡हः ।॥  
प्रा꣡णः꣡ सा꣡रस्वतो꣡ वा꣡ग् ऐन्द्र꣡ आ꣡श्विना꣡त् सा꣡रस्वते꣡ ऽवनयति च꣡क्षुर् एवा᳡स्य त꣡त् प्रा꣡णैः꣡ सं꣡दधा꣡ति सा꣡रस्वता꣡द् ऐन्द्रे꣡ प्रा꣡णा꣡न् एवा᳡स्य त꣡द् वा꣡चा꣡ सं꣡दधा꣡त्य् अ꣡थो प्रा꣡णा꣡न् एवा᳡स्य त꣡द् वा꣡चि꣡ प्र꣡तिष्ठा꣡पयति त꣡स्मा꣡त् स꣡र्वे प्रा꣡णा꣡ वा꣡चि꣡ प्र꣡तिष्ठिताः꣡ ॥॥
</details>

## २६
<details><summary>मूलम् - Makoto</summary>

त्र꣡य आ꣡श्विनं꣡ भक्षयन्ति ।॥  
अध्वर्युः꣡ प्रतिप्रस्था꣡ता꣡ग्नीध्रस् त्रिवृ꣡द् वा꣡ इदं꣡ च꣡क्षुः शुक्लं꣡ कृष्णं꣡ कनी꣡नका꣡ यथा꣡रूप꣡म् एवा᳡स्मिंश् च꣡क्षुर् दधा꣡ति ॥॥
</details>

## २७
<details><summary>मूलम् - Makoto</summary>

त्र꣡यः सा꣡रस्वतꣳ꣡ ।॥  
हो꣡ता꣡ ब्रह्मा꣡ मैत्रा꣡वरुण꣡स् त्रेधा꣡विहितो꣡ वा꣡ अयं꣡ प्रा꣡णः꣡ प्रा꣡ण꣡ उदा꣡नो꣡ व्या꣡न꣡ इ꣡ति यथा꣡रूप꣡म् एवा᳡स्मिन् प्रा꣡णं꣡ दधा꣡ति ॥॥
</details>

## २८
<details><summary>मूलम् - Makoto</summary>

एका꣡क्यै᳡न्द्रं य꣡जमा꣡नो भक्षयति ।॥  
एकधा꣡ वा꣡ एषा꣡ प्रा꣡णा꣡नाꣳ꣡ श्री꣡र् य꣡द् वा꣡ग् एकधै᳡व꣡ वा꣡चꣳ श्रि꣡यम् आ꣡त्म꣡न् धत्ते त꣡स्मा꣡त् सौत्रा꣡मण्ये᳡जा꣡न꣡ एकधा꣡ स्वा꣡नाꣳ꣡ श्रे꣡ष्ठो भवत्य् अ꣡थो य꣡ एव꣡म् एत꣡द् वे꣡द ॥॥
</details>

## २९
<details><summary>मूलम् - Makoto</summary>

ऋत꣡वो वा꣡ ऋत्वि꣡जः ।॥  
मा꣡सा꣡ भक्षाः꣡ ष꣡ड् ऋत्वि꣡जो भक्षयन्ति ष꣡ड् वा꣡ ऋत꣡व ऋत्वि꣡ग्भिर् एव᳡र्तू꣡न् अ꣡वरुन्द्धे ॥॥
</details>

## ३०
<details><summary>मूलम् - Makoto</summary>

द्वा꣡दश भक्षा꣡ भवन्ति ।॥  
द्वा꣡दश मा꣡सा꣡ भक्षै꣡र् एव꣡ मा꣡सा꣡न् अ꣡वरुन्द्धे पु꣡नःपुनर् अभिनिर्व꣡र्तम् ऋत्वि꣡जो भक्षयन्ति त꣡स्मा꣡द् ऋत꣡वश् च मा꣡सा꣡श् चा꣡न्यो᳡ऽन्य꣡म् अभिनि꣡वर्तन्ते ॥॥
</details>

## ३१
<details><summary>मूलम् - Makoto</summary>

त्र꣡योदशं य꣡जमा꣡नो भक्षयति ।॥  
यो꣡ ह वा꣡ एष꣡ त्रयोदशो मा꣡स एष꣡ एव꣡ प्रत्य꣡क्षा꣡त् संवत्सर꣡ एत꣡म् एवा᳡प्त्वा꣡वरुन्द्धे स꣡ वा꣡ एष꣡ संवत्सर꣡ एव꣡ य꣡त् सौत्रा꣡मणी꣡ ते꣡न स꣡र्वं ज꣡यति स꣡र्वम् अ꣡वरुन्द्धे ॥॥
</details>

## ३२
<details><summary>मूलम् - Makoto</summary>

त्र꣡यः पश꣡वो भवन्ति ।॥  
त्र꣡यो वा꣡ इमे꣡ लोका꣡ इमा꣡न् एव꣡ तै꣡र् लोका꣡न् अ꣡वरुन्द्ध इम꣡म् एव꣡ लोक꣡म् आ꣡श्विने꣡ना꣡न्त꣡रिक्षꣳ सा꣡रस्वते꣡न दि꣡वम् ऐन्द्रे꣡ण यथा꣡रूप꣡म् एव꣡ यथा꣡देवत꣡म् इमां꣡ लोका꣡न् ज꣡यति चा꣡व च रुन्द्धे ॥॥
</details>

## ३३
<details><summary>मूलम् - Makoto</summary>

त्र꣡यः पुरोडा꣡शा꣡ भवन्ति ।॥  
त्र꣡यो वा꣡ ऋत꣡व ऋतू꣡न् एवै᳡तै꣡र् अ꣡वरुन्द्धे ग्रीष्म꣡म् एवै᳡न्द्रे꣡ण वर्षाः꣡ सा꣡वित्रे꣡ण हेमन्तं꣡ वा꣡रुणे꣡न यथा꣡रूप꣡म् एव꣡ यया꣡देवत꣡म् ऋतू꣡न् ज꣡यति चा꣡व च रुन्द्धे ॥॥
</details>

## ३४
<details><summary>मूलम् - Makoto</summary>

ष꣡ड् ग्र꣡हा꣡ भवन्ति ।॥  
ष꣡ड् वा꣡ ऋत꣡व ऋतू꣡न् एवै᳡तै꣡र् अ꣡वरुन्द्धे वसन्तग्रीष्मा꣡व् एवा᳡श्विना꣡भ्यां꣡ वर्षा꣡शरदौ꣡ सा꣡रस्वता꣡भ्याꣳ꣡ हेमन्तशिशिरा꣡व् ऐन्द्रा꣡भ्यां꣡ यथा꣡रूप꣡म् एव꣡ यथा꣡देवत꣡म् ऋतू꣡न् ज꣡यति चा꣡व च रुन्द्धे  ॥॥
</details>

## ३५
<details><summary>मूलम् - Makoto</summary>

सं꣡तता꣡ या꣡ज्या꣡पुरोऽनुवा꣡क्या᳡ भवन्ति ।॥  
समा꣡नदेव꣡त्या꣡ ऋतू꣡नाꣳ꣡ सं꣡तत्या꣡ अ꣡व्यवच्छेदा꣡य स꣡र्वाः꣡ पुरोऽनुवा꣡क्या᳡ भ꣡वन्ति स꣡र्वा꣡ या꣡ज्या᳡स् त꣡स्मा꣡द् ऋत꣡वः स꣡र्वे प꣡रा꣡ञ्चः स꣡र्वे प्रत्य꣡ञ्चः स꣡र्वाः꣡ प्रथमा꣡ भ꣡वन्ति स꣡र्वा꣡ मध्यमाः꣡ स꣡र्वा꣡ उत्तमा꣡स् त꣡स्मा꣡द् ऋत꣡वः स꣡र्वे प्रथमाः꣡ स꣡र्वे मध्यमाः꣡ स꣡र्व उत्तमाः꣡ स꣡र्वेषां꣡ ग्र꣡हा꣡णां꣡ द्वे꣡ या꣡ज्या꣡पुरोऽनुवा꣡क्ये᳡ भवतो ऽहोरा꣡त्र꣡योस् त꣡द् रूप꣡म् अहोरा꣡त्रे꣡ एवा꣡वरुन्द्धे त꣡स्मा꣡द् ऋत꣡वश् च मा꣡सा꣡श् चा꣡होरा꣡त्र꣡योर् एव꣡ प्र꣡तिष्ठिताः꣡ ॥॥
</details>

## ३६
<details><summary>मूलम् - Makoto</summary>

स꣡ वा꣡ एष꣡ संवत्सर꣡ एव꣡ य꣡त् सौत्रा꣡मणी꣡ ।॥  
चन्द्र꣡मा꣡ एव꣡ प्रत्य꣡क्षा꣡द् आ꣡दित्यो꣡ य꣡जमा꣡नस् त꣡स्येय꣡म् एव꣡ पृथिवी꣡ वे꣡दिर् अन्त꣡रिक्षम् उत्तरवेदि꣡र् द्यौ꣡र् बर्हि꣡र् दि꣡श ऋत्वि꣡जो व꣡नस्प꣡तय इध्म꣡ आ꣡प आ꣡ज्यम् ओ꣡षधय आ꣡हुतयो ऽग्नि꣡र् एवा᳡ग्निः꣡ संवत्सरः꣡ सꣳस्था꣡ त꣡द् वा꣡ इदꣳ꣡ स꣡र्वꣳ संवत्सर꣡ एव꣡ य꣡द् इदं꣡ किं꣡ च त꣡स्मा꣡त् सौत्रा꣡मण्ये᳡जा꣡नः꣡ स꣡र्वं ज꣡यति स꣡र्वम् अ꣡वरुन्द्धे ॥॥
</details>
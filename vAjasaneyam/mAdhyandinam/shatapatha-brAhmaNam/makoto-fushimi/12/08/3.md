+++
title = "३"

+++


## ०१
<details><summary>मूलम् - Makoto</summary>

त्व꣡ष्टा꣡ हत꣡पुत्रः ।॥  
अभिचरणी꣡यम् अ꣡पेन्द्रꣳ सो꣡मम् आ꣡हरत् त꣡स्ये꣡न्द्रो यज्ञवेशसं꣡ कृत्वा꣡ प्रा꣡स꣡हा꣡ सो꣡मम् अपिबत् स꣡ वि꣡ष्वङ् व्या᳡र्छत् त꣡स्य मु꣡खा꣡त् प्रा꣡णे꣡भ्यः श्रीयशसा꣡न्य् ऊर्ध्वा꣡न्य् उ꣡दक्रा꣡मंस् ता꣡नि पशू꣡न् प्रा꣡विशंस् त꣡स्मा꣡त् पश꣡वो य꣡शो य꣡शो ह भवति य꣡ एवं꣡ विद्वा꣡न्त् सौत्रा꣡मण्या᳡भिषिच्य꣡ते ॥॥
</details>

## ०२
<details><summary>मूलम् - Makoto</summary>

त꣡तो ऽस्मा꣡ एत꣡म् अश्वि꣡नौ च स꣡रस्वती च ।॥  
यज्ञꣳ꣡ स꣡मभरन्त् सौत्रा꣡मणीं꣡ भै꣡षज्या꣡य त꣡यैनम् अभ्य᳡षिञ्चंस् त꣡तो वै꣡ स꣡ देवा꣡नाꣳ꣡ श्रे꣡ष्ठो ऽभवच् छ्रे꣡ष्ठः स्वा꣡नां꣡ भवति य꣡ एनया꣡भिषिच्य꣡ते ॥॥
</details>

## ०३
<details><summary>मूलम् - Makoto</summary>

कृष्णा꣡जिने᳡ ऽभि꣡षिञ्चति ।॥  
यज्ञो꣡ वै꣡ कृष्णा꣡जिनं꣡ यज्ञ꣡ एवै᳡नम् एत꣡द् अभि꣡षिञ्चति लोमतश् छ꣡न्दाꣳ꣡सि वै꣡ लो꣡मा꣡नि छ꣡न्दःस्व् एवै᳡नम् एत꣡द् अभि꣡षिञ्चति ॥॥
</details>

## ०४
<details><summary>मूलम् - Makoto</summary>

आ꣡सन्द्या꣡म् अभि꣡षिञ्चति ।॥  
आ꣡सन्दीस꣡द् वै꣡ सा꣡म्रा꣡ज्यꣳ सा꣡म्रा꣡ज्येनैवै᳡नꣳ सा꣡म्रा꣡ज्यं गमयति ॥॥
</details>

## ०५
<details><summary>मूलम् - Makoto</summary>

औ꣡दुम्बरी भवति ।॥  
ऊ꣡र्ग् वा꣡ उदुम्ब꣡र ऊर्ज्य् ए᳡वा꣡ध्यभिषिच्यते जा꣡नुसमिता꣡ भवति जा꣡नुसंमितो वा꣡ अयं꣡ लोको᳡ ऽस्मा꣡ उ वै꣡ लोका꣡य क्षत्रि꣡यो ऽभि꣡षिच्यते क्षत्र꣡म् उ वा꣡ एष꣡ भवति यः꣡ सौत्रा꣡मण्या᳡भिषिच्य꣡ते त꣡स्मा꣡ज् जा꣡नुसंमिता꣡परिमिता꣡ तिर꣡श्ची ॥॥
</details>

## ०६
<details><summary>मूलम् - Makoto</summary>

रा꣡ष्ट्रं꣡ वा꣡ आ꣡सन्दी꣡ ।॥  
अ꣡परिमितसमृद्धम् उ वै꣡ रा꣡ष्ट्रं꣡ मु꣡ञ्जविवयना꣡ भवति यज्ञि꣡या꣡ हि꣡ मु꣡ञ्जा꣡ द्वा꣡ उ꣡त्तरस्यां꣡ वे꣡द्यां꣡ पा꣡दौ भ꣡वतो द्वौ꣡ द꣡क्षिणस्या꣡म् अयं꣡ वै꣡ लोक꣡ उ꣡त्तरा꣡ वे꣡दिर् द꣡क्षिणा꣡ पितृलोक꣡स् त꣡द् एनम् उभ꣡योर् लोक꣡योर् अ꣡ध्य् अभि꣡षिञ्चति ॥॥
</details>

## ०७
<details><summary>मूलम् - Makoto</summary>

एत꣡द् ध स्म वै꣡ त꣡द् विद्वा꣡न् आ꣡ह ।॥  
गौ꣡रीवितिः शा꣡क्त्यः꣡ क्षत्र꣡म् इवा꣡ह कि꣡ल वय꣡म् अमु꣡ष्मिं लोके꣡ भविता꣡ स्म इ꣡ति श꣡श्वद् धा꣡स्मा꣡ ऋषभो꣡ या꣡ज्ञतुरः꣡ प्रो꣡वा꣡च श्विक्ना꣡नाꣳ꣡ रा꣡जा꣡ ॥॥
</details>

## ०८
<details><summary>मूलम् - Makoto</summary>

स꣡ आ꣡सन्दी꣡म् आ꣡स्तृणा꣡ति ।॥  
क्षत्र꣡स्य यो꣡निर् असि क्षत्र꣡स्य ना꣡भिर् असी꣡ति क्षत्र꣡स्य वा꣡ एषा꣡ यो꣡निः क्षत्र꣡स्य ना꣡भिः ॥॥
</details>

## ०९
<details><summary>मूलम् - Makoto</summary>

अ꣡थैनां꣡ कृष्णा꣡जिने꣡ना꣡स्तृणा꣡ति ।॥  
मा꣡ त्वा꣡ हिꣳ꣡सीन् मा꣡ मा꣡ हिꣳसीर् इ꣡ति यज्ञो꣡ वै꣡ कृष्णा꣡जिनं꣡ यज्ञ꣡स्य चैवा᳡त्म꣡नश् चा꣡हिꣳसा꣡यै ॥॥
</details>

## १०
<details><summary>मूलम् - Makoto</summary>

अ꣡था꣡धिरोहति ।॥  
वा꣡रुण्य᳡र्चा꣡ व꣡रुणो वै꣡ देवा꣡नाꣳ꣡ रा꣡जा꣡ स्व꣡यैवै᳡नम् एत꣡द् देव꣡तया꣡भि꣡षिञ्चति नि꣡षसा꣡द धृत꣡व्रतो व꣡रुणः पस्त्या᳡स्व् आ꣡ ।॥  
सा꣡म्रा꣡ज्या꣡य सुक्र꣡तुर् इ꣡ति ॥॥
</details>

## ११
<details><summary>मूलम् - Makoto</summary>

अ꣡थ सुवर्णरजतौ꣡ रुक्मौ꣡ व्यु꣡पा꣡स्यति ।॥  
मृत्योः꣡ पा꣡हि विद्यो꣡त् पा꣡ही꣡ति वृ꣡ष्टिर् वै꣡ विरा꣡ट् त꣡स्या꣡ एते꣡ घोरे꣡ तन्वौ᳡ विद्यु꣡च् च ह्रा꣡दु꣡निश् च त꣡तः सुव꣡र्ण एव꣡ रुक्मो꣡ विद्यु꣡तो रूपꣳ꣡ रजतो꣡ ह्रा꣡दु꣡नेस् ता꣡भ्या꣡म् एवा᳡स्मै देव꣡ता꣡भ्याꣳ꣡ श꣡र्म यछति त꣡स्मा꣡त् सौत्रा꣡मण्ये᳡जा꣡न꣡स्यैता꣡भ्यां꣡ देव꣡ता꣡भ्यां꣡ न꣡ शङ्का꣡ भवत्य् अ꣡थो य꣡ एव꣡म् एत꣡द् वे꣡द ॥॥
</details>

## १२
<details><summary>मूलम् - Makoto</summary>

पशूनां꣡ व꣡सया꣡भि꣡षिञ्चति ।॥  
श्री꣡र् वै꣡ पशूनां꣡ व꣡सा꣡ श्रियै᳡वै᳡नम् एत꣡त् पशूनाꣳ꣡ र꣡सेना꣡भि꣡षिञ्चत्य् अ꣡थो परमं꣡ वा꣡ एत꣡द् अन्ना꣡द्यं य꣡द् व꣡सा꣡ परमे꣡णैवै᳡नम् एत꣡द् अन्ना꣡द्येना꣡भि꣡षिञ्चति ॥॥
</details>

## १३
<details><summary>मूलम् - Makoto</summary>

शफग्रहा꣡ भवन्ति ।॥  
शफै꣡र् वै꣡ पश꣡वः प्र꣡तितिष्ठन्ति प्रतिष्ठा꣡म् एवै᳡नं गमयति त्र꣡यस्त्रिꣳशद् ग्र꣡हा꣡ भवन्ति त्र꣡यस्त्रिꣳशद् वै꣡ स꣡र्वा꣡ देव꣡ताः꣡ स꣡र्वा꣡भिर् एवै᳡नम् एत꣡द् देव꣡ता꣡भिर् अभि꣡षिञ्चति ज꣡गतीभिर् जुहोति जा꣡गता꣡ वै꣡ पश꣡वो ज꣡गत्यैवा᳡स्मै पशू꣡न् अ꣡वरुन्द्धे षोडश꣡भिर् ऋग्भि꣡र् जुहोति षोडशकला꣡ वै꣡ पश꣡वो ऽनुकल꣡म् एवा᳡स्मिन् छ्रि꣡यं दधति ॥॥
</details>

## १४
<details><summary>मूलम् - Makoto</summary>

सी꣡सेन त꣡न्त्रं म꣡नसा꣡ मनीषि꣡ण इ꣡ति ।॥  
द्वौ꣡द्वौ समा꣡सꣳ हुत्वा꣡ स꣡ते सꣳस्रवा꣡न्त् सम꣡वनयत्य् अहोरा꣡त्रा꣡ण्य् एवै᳡त꣡द् अर्धमा꣡सा꣡न् मा꣡सा꣡न् ऋतू꣡न्त् संवत्सरे꣡ प्र꣡तिष्ठा꣡पयति ता꣡नीमा꣡न्य् अहोरा꣡त्रा꣡ण्य् अर्धमा꣡सा꣡ मा꣡सा꣡ ऋत꣡वः संवत्सरे꣡ प्र꣡तिष्ठिताः꣡ ॥॥
</details>

## १५
<details><summary>मूलम् - Makoto</summary>

वैतसः꣡ स꣡तो भवति ।॥  
अप्सु꣡योनिर् वै꣡ वेतस꣡ आ꣡पो वै꣡ स꣡र्वा꣡ देव꣡ताः꣡ स꣡र्वा꣡भिर् एवै᳡नम् एत꣡द् देव꣡ता꣡भिर् अभि꣡षिञ्चति ॥॥
</details>

## १६
<details><summary>मूलम् - Makoto</summary>

सर्वसुरभ्य् उ᳡न्म꣡र्दनं भवति ।॥  
परमो꣡ वा꣡ एष꣡ गन्धो꣡ य꣡त् सर्वसुरभ्य् उ᳡न्म꣡र्दनं गन्धे꣡नैवै᳡नम् एत꣡द् अभि꣡षिञ्चति ॥॥
</details>

## १७
<details><summary>मूलम् - Makoto</summary>

पुर꣡स्ता꣡द् प्रत्य꣡ङ्ङ् अभि꣡षिञ्चति ।॥  
पुर꣡स्ता꣡द् धि꣡ प्रत्य꣡ग् अ꣡न्नम् अद्य꣡ते शीर्षतः꣡ शीर्षतो꣡ ह्य् अ꣡न्नम् अद्य꣡त आ꣡ मु꣡खा꣡द् अन्व꣡वस्रा꣡वयति मु꣡खेन ह्य् अ꣡न्नम् अद्य꣡ते सर्व꣡तः परिक्रा꣡मꣳ स꣡र्वा꣡भ्य एवा᳡स्मिन्न् एत꣡द् दिग्भ्यो᳡ ऽन्ना꣡द्यं दधा꣡ति त꣡स्मा꣡त् सौत्रमण्ये᳡जा꣡न꣡स्य स꣡र्वा꣡सु दिक्ष्व् अ᳡न्ना꣡द्यम् अ꣡वरुद्धं भवत्य् अ꣡थो य꣡ एव꣡म् एत꣡द् वे꣡द ॥॥
</details>

## १८
<details><summary>मूलम् - Makoto</summary>

आ꣡श्विने꣡न प्रथमे꣡न य꣡जुषा꣡भि꣡षिञ्चति ।॥  
अ꣡थ सा꣡रस्वतेना꣡थैन्द्रे꣡णैता꣡भिर् एवै᳡नम् एत꣡द् देव꣡ता꣡भिर् अभि꣡षिञ्चति तꣳ꣡ है꣡क एता꣡भिश् च देव꣡ता꣡भिर् अभिषिञ्च꣡न्ति भू꣡र् भु꣡वः स्व᳡र् इ꣡त्य् एता꣡भिर् उ च व्या꣡हृतिभिर् एता꣡ वै꣡ व्या꣡हृतय इदꣳ꣡ स꣡र्वं त꣡द् एनम् अने꣡न स꣡र्वेणा꣡भि꣡षिञ्चा꣡म इ꣡ति न꣡ त꣡था꣡ कुर्या꣡द् एता꣡भिर् एवै᳡नं देव꣡ता꣡भिर् अभि꣡षिञ्चेद् एता꣡ उ ह्य् ए᳡व꣡ देव꣡ता꣡ इदꣳ꣡ स꣡र्वम् ॥॥
</details>

## १९
<details><summary>मूलम् - Makoto</summary>

पुर꣡स्ता꣡त् स्विष्टकृ꣡तो ऽभि꣡षिञ्चति ।॥  
क्षत्रं꣡ वै꣡ स्विष्टकृ꣡त् क्षत्रे꣡णैवै᳡नम् एत꣡द् अभि꣡षिञ्चत्य् अन्तरा꣡ व꣡नस्प꣡तिं च स्विष्टकृ꣡तं चा꣡भि꣡षिञ्चति सो꣡मो वै꣡ व꣡नस्प꣡तिर् अग्निः꣡ स्विष्टकृ꣡द् अग्नीषो꣡मा꣡भ्या꣡म् एवै᳡नम् एत꣡त् परिगृ꣡ह्या꣡भि꣡षिञ्चति त꣡स्मा꣡द् ये꣡ चैत꣡द् विदु꣡र् ये꣡ च न꣡ त꣡ आ꣡हुः क्षत्रि꣡यो वा꣡व꣡ क्षत्रि꣡यस्या꣡भिषेक्ते꣡ति ॥॥
</details>

## २०
<details><summary>मूलम् - Makoto</summary>

अ꣡थैनं जा꣡नुमा꣡त्रे꣡ धा꣡रयन्ति ।॥  
अ꣡थ ना꣡भिमा꣡त्रे꣡ ऽथ मुखमा꣡त्र꣡ एष्व् ए᳡वा᳡स्मा꣡ एत꣡ल् लोके꣡ष्व् आ꣡य꣡तना꣡नि कल्पयत्य् अभिषेको꣡ वा꣡ एष꣡ य꣡द् वा꣡जपे꣡यम् अभिषेकः꣡ सौत्रा꣡मणी꣡ त꣡द् य꣡थैवा᳡दो꣡ वा꣡जपे꣡ये यू꣡पꣳ रो꣡हति त꣡द् एवै᳡त꣡द् रूपं꣡ क्रियते ॥॥
</details>

## २१
<details><summary>मूलम् - Makoto</summary>

त꣡द् आ꣡हुः ।॥  
प्रे᳡व वा꣡ एषो᳡ ऽस्मा꣡ल् लोका꣡च् च्यवते यः꣡ सौत्रा꣡मण्या᳡भिषिच्य꣡त इ꣡ति कृष्णा꣡जिने꣡ प्रत्य꣡वरोहति यज्ञो꣡ वै꣡ कृष्णा꣡जिनं꣡ यज्ञ꣡ एवा᳡न्ततः꣡ प्र꣡तितिष्ठति ॥॥
</details>

## २२
<details><summary>मूलम् - Makoto</summary>

प्र꣡ति क्षत्रे꣡ प्र꣡ति तिष्ठा꣡मि रा꣡ष्ट्र꣡ इ꣡ति ।॥  
क्षत्र꣡ एव꣡ रा꣡ष्ट्रे꣡ प्र꣡तितिष्ठति क्षत्रा꣡द् रा꣡ष्ट्रा꣡द् अ꣡प्रभ्रꣳशा꣡य प्र꣡त्य् अ꣡श्वेषु प्र꣡ति तिष्ठा꣡मि गो꣡ष्व् इ꣡ति गोऽश्व꣡ एव꣡ प्र꣡तितिष्ठैत् गोऽश्वा꣡द् अ꣡प्रभ्रꣳशा꣡य प्र꣡त्य् अ꣡ङ्गेषु प्र꣡ति तिष्ठा꣡म्य् आ꣡त्म꣡न्न् इ꣡त्य् अ꣡ङ्गेष्व् एवा᳡त्म꣡न् प्र꣡तितिष्ठत्य् अ꣡ङ्गेभ्य आ꣡त्म꣡नो꣡ ऽप्रभ्रꣳशा꣡य प्र꣡ति प्रा꣡णे꣡षु प्र꣡तितिष्ठा꣡मि पुष्ट꣡ इ꣡ति प्रा꣡णे꣡ष्व् एव꣡ पुष्टे꣡ प्र꣡तितिष्ठति प्रा꣡णे꣡भ्यः पुष्टा꣡द् अ꣡प्रभ्रꣳशा꣡य प्र꣡ति द्या꣡वा꣡पृथिव्योः꣡ प्र꣡तितिष्ठा꣡मि यज्ञ꣡ इ꣡ति त꣡द् अन꣡योर् द्या꣡वा꣡पृथिव्योः꣡ प्र꣡तितिष्ठति य꣡योर् इदꣳ꣡ स꣡र्वम् अ꣡धि ॥॥
</details>

## २३
<details><summary>मूलम् - Makoto</summary>

अ꣡थ सा꣡म गा꣡यति ।॥  
क्षत्रं꣡ वै꣡ सा꣡म क्षत्रे꣡णैवै᳡नम् एत꣡द् अभि꣡षिञ्चत्य् अ꣡थो सा꣡म्रा꣡ज्यं वै꣡ सा꣡म सा꣡म्रा꣡ज्येनैवै᳡नꣳ सा꣡म्रा꣡ज्यं गमयति स꣡र्वेषां꣡ वा꣡ एष꣡ वे꣡दा꣡नाꣳ꣡ र꣡सो य꣡त् सा꣡म स꣡र्वेषा꣡म् एवै᳡नम् एत꣡द् वे꣡दा꣡नाꣳ꣡ र꣡सेना꣡भि꣡षिञ्चति ॥॥
</details>

## २४
<details><summary>मूलम् - Makoto</summary>

बृहत्यां꣡ गा꣡यति ।॥  
बृहत्यां꣡ वा꣡ असा꣡व् आ꣡दित्यः꣡ श्रियां꣡ प्रतिष्ठा꣡यां꣡ प्र꣡तिष्ठितस् तपति बृहत्या꣡म् एवै᳡नम् एत꣡च् छ्रियां꣡ प्रतिष्ठा꣡यां꣡ प्र꣡तिष्ठा꣡पयति ॥॥
</details>

## २५
<details><summary>मूलम् - Makoto</summary>

ऐन्द्र्यां꣡ बृहत्यां꣡ गा꣡यति ।॥  
ऐन्द्रो꣡ वा꣡ एष꣡ यज्ञो꣡ य꣡त् सौत्रा꣡मणी꣡न्द्रा꣡यतन एष꣡ एत꣡र्हि यो꣡ य꣡जते स्व꣡ एवै᳡नम् एत꣡द् आ꣡य꣡तने ऽभि꣡षिञ्चति ॥॥
</details>

## २६
<details><summary>मूलम् - Makoto</summary>

अ꣡थ य꣡स्मा꣡त् सꣳशा꣡ना꣡नि ना꣡म ।॥  
एतै꣡र् वै꣡ सा꣡मभिर् देवा꣡ इ꣡न्द्रम् इन्द्रिया꣡य वीर्या᳡य स꣡मश्यंस् त꣡थो एवै᳡त꣡म् ऋत्वि꣡जो य꣡जमा꣡नम् एतै꣡र् एव꣡ सा꣡मभिर् इन्द्रिया꣡य वीर्या᳡य सꣳ꣡श्यन्ति सꣳश्र꣡वसे विश्र꣡वसे स्तय꣡श्रवसे श्र꣡वस् इ꣡ति सा꣡मा꣡नि भवन्त्य् एष्व् ए᳡वै᳡नम् एत꣡ल् लोके꣡षु श्रा꣡वयन्ति च꣡तुर्निधनं भवति च꣡तस्रो वै꣡ दि꣡शः सर्वा꣡स्व् एवै᳡नम् एत꣡द् दिक्षु꣡ प्र꣡तिष्ठा꣡पयन्ति स꣡र्वे निध꣡नम् उपा꣡वयन्ति संविदा꣡ना꣡ एवा᳡स्मिञ् छ्रि꣡यं दधति ॥॥
</details>

## २७
<details><summary>मूलम् - Makoto</summary>

त꣡द् आ꣡हुः ।॥  
य꣡द् एत꣡त् सा꣡म गीय꣡ते꣡ ऽथ क्वै᳡त꣡स्य सा꣡मन् उक्थं꣡ का꣡ प्रतिष्ठा꣡ व्यृ᳡द्धꣳ हि꣡ त꣡द् य꣡त् स्तुत꣡म् अ꣡ननुशस्तम् इ꣡ति ॥॥
</details>

## २८
<details><summary>मूलम् - Makoto</summary>

त्रया꣡ देवा꣡ ए꣡का꣡दशे꣡ति ।॥  
एत꣡द् वा꣡ एत꣡स्य सा꣡म्न उक्थ꣡म् एष꣡ प्रतिष्ठा꣡ ॥॥
</details>

## २९
<details><summary>मूलम् - Makoto</summary>

अ꣡थो त्रया꣡ देवा꣡ ए꣡का꣡दशेति त्रयस्त्रिꣳशं꣡ ग्र꣡हं जुहोति त्रया꣡ हि꣡ देवा꣡ ए꣡का꣡दश त्रयस्त्रिꣳशाः꣡ सुरा꣡धस इ꣡त्य् एवै᳡त꣡द् आ꣡ह देव꣡स्य सवितुः꣡ सव꣡ इ꣡ति देवे꣡न सवित्रा꣡ प्र꣡सूता꣡ इ꣡त्य् एवै᳡त꣡द् आ꣡ह देवा꣡ देवै꣡र् अवन्तु मे꣡ति देवा꣡ ह्य् ए᳡तं꣡ देवै꣡र् अभिषिञ्च꣡न्ति ॥॥
</details>

## ३०
<details><summary>मूलम् - Makoto</summary>

प्रथमा꣡ द्विती꣡यैर् इ꣡ति प्रथमा꣡ ह्य् ए᳡तं꣡ द्विती꣡यैर् अभिषिञ्च꣡न्ति द्विती꣡या꣡स् तृती꣡यैर् इ꣡ति द्विती꣡या꣡ ह्य् ए᳡तं꣡ तृती꣡यैर् अभिषिञ्च꣡न्ति तृती꣡याः꣡ सत्ये꣡ने꣡ति तृती꣡या꣡ ह्य् ए᳡तꣳ꣡ सत्ये꣡ना꣡भिषिञ्च꣡न्ति सत्यं꣡ यज्ञे꣡ने꣡ति सत्यꣳ꣡ ह्य् ए᳡तं꣡ यज्ञे꣡ना꣡भिषिञ्च꣡ति यज्ञो꣡ य꣡जुर्भिर् इ꣡ति यज्ञो꣡ ह्य् ए᳡तं꣡ य꣡जुर्भिर् अभिषिञ्च꣡ति य꣡जूꣳषि सा꣡म꣡भिर् इ꣡ति य꣡जूꣳषि ह्य् ए᳡तꣳ सा꣡मभिर् अभिषिञ्च꣡न्ति सा꣡मा꣡न्य् ऋग्भि꣡र् इ꣡ति सा꣡मा꣡नि ह्य् ए᳡त꣡म् ऋग्भि꣡र् अभिषिञ्च꣡न्त्य् र्̥꣡̄चः पुरोऽनुवा꣡क्या᳡भिर् इ꣡त्य् र्̥꣡̄चो ह्य् ए᳡तं꣡ पुरोऽनुवा꣡क्या᳡भिर् अभिषिञ्च꣡न्ति पुरोऽनुवा꣡क्या᳡ या꣡ज्या᳡भिर् इ꣡ति पुरोऽनुवा꣡क्या᳡ ह्य् ए᳡तं꣡ या꣡ज्या᳡भिर् अभिषिञ्च꣡न्ति या꣡ज्या᳡ वषट्का꣡रै꣡र् इ꣡ति या꣡ज्या᳡ ह्य् ए᳡तं꣡ वषट्का꣡रै꣡र् अभिषिञ्च꣡न्ति वषट्का꣡रा꣡ आ꣡हुतिभिर् इ꣡ति वषट्का꣡रा꣡ ह्य् ए᳡त꣡म् आ꣡हुतिभिर् अभिषिञ्च꣡न्त्य् आ꣡हुतयो मे का꣡मा꣡न्त् स꣡मर्धयन्तु भूः꣡ स्वा꣡हे꣡ति त꣡द् एनम् एता꣡भिर् देव꣡ता꣡भिः परोऽवर꣡म् अभिषि꣡च्या꣡था꣡स्मा꣡ आ꣡हुतिभिः स꣡र्वा꣡न् का꣡मा꣡न्त् स꣡मर्धयत्य् अ꣡थर्त्वि꣡क्षूपहव꣡म् इष्ट्वा꣡ भक्षयत्य् ऋत꣡वो वा꣡ ऋत्वि꣡ज ऋतु꣡ष्व् एवै᳡त꣡द् उपहव꣡म् इछते ॥॥
</details>

## ३१
<details><summary>मूलम् - Makoto</summary>

स꣡ भक्षयति ।॥  
लो꣡मा꣡नि प्र꣡यतिर् मम꣡ त्व꣡ङ् म आ꣡नतिर् आ꣡गतिः ।॥  
माꣳ꣡सं꣡ म उ꣡पनतिर् वस्व् अ꣡स्थि मज्जा꣡ म आ꣡नतिर् इ꣡ति प्रे᳡व वा꣡ एष꣡ लोकाꣳ꣡श् च देव꣡ता꣡श् च विशति य꣡ सौत्रा꣡मण्या᳡भिषिच्य꣡ते त꣡द् एत꣡द् अवा꣡न्तरा꣡म् आ꣡त्मा꣡नम् उ꣡पह्वयते त꣡था꣡ कृत्स्न꣡ एव꣡ स꣡र्वतनूः सा꣡ङ्गः स꣡म्भवति ॥॥
</details>
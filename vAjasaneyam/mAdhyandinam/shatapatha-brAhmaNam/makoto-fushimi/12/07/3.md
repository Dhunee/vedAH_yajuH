+++
title = "३"

+++


##  १
<details><summary>मूलम् - Makoto</summary>

इ꣡न्द्रस्येन्द्रिय꣡म् अ꣡न्नस्य र꣡स्ः ।॥  
सो꣡मस्य भक्षꣳ꣡ सु꣡रया꣡सुरो꣡ न꣡मुचिर् अहरत् सो᳡ ऽश्वि꣡नौ च स꣡रस्वतीं चो꣡पा꣡धा꣡वच् छेपा꣡नो᳡ ऽस्मि न꣡मुचये न꣡ त्वा꣡ दि꣡वा꣡ न꣡ न꣡क्तꣳ हना꣡नि न꣡ दण्डे꣡न न ध꣡न्वना꣡ न꣡ पृथे꣡न न꣡ मुष्टि꣡ना꣡ न꣡ शु꣡ष्केण ना᳡र्द्रे꣡णा꣡थ म इद꣡म् अहा꣡र्षीद् इदं꣡ म आ꣡जिहीर्षथे꣡ति ॥॥
</details>

##  २
<details><summary>मूलम् - Makoto</summary>

ते᳡ ऽब्रुवन् ।॥  
अ꣡स्तु नो꣡ ऽत्रा꣡प्य् अ꣡था꣡हरा꣡मे꣡ति सह꣡ न एत꣡द् अ꣡था꣡हरते꣡त्य् अब्रवीद् इ꣡ति ॥॥
</details>

##  ३
<details><summary>मूलम् - Makoto</summary>

ता꣡व् अश्वि꣡नौ च स꣡रस्वती च अपां꣡ फेनं꣡ व꣡ज्रम् असिञ्चन् न꣡ शु꣡ष्को ना᳡र्द्र꣡ इ꣡ति ते꣡ने꣡न्द्रो न꣡मुचेर् आ꣡सुर꣡स्य व्यु᳡ष्टा꣡याꣳ꣡ रा꣡त्रा꣡व् अ꣡नुदित आ꣡दित्ये꣡ न꣡ दि꣡वा꣡ न꣡ न꣡क्तम् इ꣡ति शि꣡र उ꣡दवा꣡सयत् ॥॥
</details>

##  ४
<details><summary>मूलम् - Makoto</summary>

त꣡स्मा꣡द् एत꣡द् र्̥꣡̄षिना꣡भ्य꣡नूक्तम् ।॥  
अपां꣡ फे꣡नेन न꣡मुचेः शि꣡र इन्द्रो꣡दवर्तयः वि꣡श्वा꣡ य꣡द् अ꣡जय स्पृ꣡ध इ꣡ति पा꣡प्मा꣡ वै꣡ न꣡मुचिः पा꣡प्मा꣡नं वा꣡व꣡ त꣡द् द्विष꣡न्तं भ्रा꣡तृव्यꣳ हत्वे᳡न्द्रियं꣡ वीर्य᳡म् अस्या꣡वृङ्क्त स꣡ यो꣡ भ्रा꣡तृव्यवा꣡न्त् स्या꣡त् स꣡ सौत्रा꣡मण्या꣡ यजेत पा꣡प्मा꣡नम् एव꣡ त꣡द् द्विष꣡न्तं भ्रा꣡तृव्यꣳ हत्वे᳡न्द्रियं꣡ वीर्य᳡म् अस्य वृङ्क्ते त꣡स्य शीर्षां꣡श् छिन्ने꣡ लोइह्तमिश्रः꣡ सो꣡मो ऽतिष्ठत् त꣡स्मा꣡द् अबीभत्सन्त त꣡ एत꣡द् अ꣡न्धसोर् विपा꣡नम् अपश्यन्त् सो꣡मो रा꣡जा꣡मृ꣡तꣳ सुत꣡ इ꣡ति ते꣡नैनꣳ स्वदयित्वा᳡त्म꣡न्न् अदधत ॥॥
</details>

##  ५
<details><summary>मूलम् - Makoto</summary>

स्वा꣡द्वीं꣡ त्वा꣡ स्वा꣡दु꣡ने꣡ति सु꣡राꣳ꣡ सं꣡दधा꣡ति ।॥  
स्वद꣡यत्य् एवै᳡नां꣡ तीव्रां꣡ तीव्रे꣡णेतीन्द्रिय꣡म् एवा᳡स्मिन् दधा꣡त्य् अमृ꣡ता꣡म् अमृ꣡तेनेत्य् आ꣡युर् एवा᳡स्मिन् दधा꣡ति म꣡धुमतीं म꣡धुमते꣡ति र꣡सम् एवा᳡स्यां꣡ दधा꣡ति सृजा꣡मि सꣳ꣡ सो꣡मेने꣡ति सोमरूप꣡म् एवै᳡नां꣡ करोति ॥॥
</details>

##  ६
<details><summary>मूलम् - Makoto</summary>

सो꣡मो ऽस्य् अश्वि꣡भ्यां꣡ पच्यस्व ।॥  
स꣡रस्वत्यै पच्यस्वे꣡न्द्रा꣡य सुत्रा꣡म्णे पच्यस्वे꣡त्य् एता꣡ वा꣡ एतं꣡ देव꣡ता꣡ अ꣡ग्रे यज्ञꣳ꣡ स꣡मभरंस् ता꣡भिर् एवै᳡नꣳ स꣡म्भरत्य् अ꣡थो एता꣡ एवै᳡त꣡द् देव꣡ता꣡ भा꣡गधे꣡येन स꣡मर्धयत्य् आ꣡सुनोति सुत्या꣡यै तिस्रो꣡ रा꣡त्रीर् वसति तिस्रो꣡ हि꣡ रा꣡त्रीः सो꣡मः क्रीतो꣡ व꣡सति सोमरूप꣡म् एवै᳡नां꣡ करोति ॥॥
</details>

##  ७
<details><summary>मूलम् - Makoto</summary>

द्वे꣡ वे꣡दी भवतः ।॥  
द्वौ꣡ वा꣡व꣡ लोका꣡व् इ꣡त्य् आ꣡हुर् देवलोक꣡श् चैव꣡ पितृलोक꣡श् चे꣡त्य् उ꣡त्तरा꣡न्या꣡ भ꣡वति द꣡क्षिणा꣡न्यो꣡त्तरो वै꣡ देवलोको꣡ द꣡क्षिणः पितृलोक꣡ उ꣡त्तरयैव꣡ देवलोक꣡म् अवरुन्द्धे द꣡क्षिणया꣡ पितृलोक꣡म् ॥॥
</details>

##  ८
<details><summary>मूलम् - Makoto</summary>

प꣡यश् च सु꣡रा꣡ च भवतः ।॥  
सो꣡मो वै꣡ प꣡यो꣡ ऽन्नꣳ सु꣡रा꣡ प꣡यसैव꣡ सोमपीथ꣡म् अवरुन्द्धे सु꣡रया꣡न्ना꣡द्यं क्षत्रं꣡ वै꣡ प꣡यो वि꣡ट् सु꣡रा꣡ सु꣡रां꣡ पूत्वा꣡ प꣡यः पुना꣡ति विश꣡ एव꣡ त꣡त् क्षत्रं꣡ जनयति विशो꣡ हि꣡ क्षत्रं꣡ जा꣡यते ॥॥
</details>

##  ९
<details><summary>मूलम् - Makoto</summary>

वा꣡योः꣡ पूतः꣡ पवित्रे꣡ण ।॥  
प्रत्य꣡ङ्क् सो꣡मो अ꣡तिद्रुत इ꣡ति सो꣡मा꣡तिपूतस्य पुना꣡ति यथा꣡रूप꣡म् एवै᳡नं पुना꣡ती꣡न्द्रस्य यु꣡ज्यः सखे꣡ति य꣡द् एवा᳡स्य ते꣡नेन्द्रियं꣡ वीर्य᳡म् अ꣡तिक्रा꣡न्तं भ꣡वति त꣡द् अस्मिन् पु꣡नर् दधा꣡ति ॥॥
</details>

##  १०
<details><summary>मूलम् - Makoto</summary>

वा꣡योः꣡ पूतः꣡ पवित्रे꣡ण ।॥  
प्रा꣡ङ्क् सो꣡मो अ꣡तिद्रुत इ꣡ति सोमवा꣡मि꣡नः पुना꣡ति यथा꣡रूप꣡म् एवै᳡नं पुना꣡ती꣡न्द्रस्य यु꣡ज्यः सखे꣡ति य꣡द् एवा᳡स्य ते꣡नेन्द्रियं꣡ वीर्य᳡म् अ꣡तिक्रा꣡न्तं भ꣡वति त꣡द् अस्मिन् पु꣡नर् दधा꣡ति ॥॥
</details>

##  ११
<details><summary>मूलम् - Makoto</summary>

पुना꣡ति ते परिस्रु꣡तम् इ꣡ति ।॥  
स꣡मृद्धिका꣡मस्य पुना꣡ति स꣡मृद्ध्यै सो꣡मꣳ सू꣡र्यस्य दुहिते꣡ति श्रद्धा꣡ वै꣡ सू꣡र्यस्य दुहिता꣡ श्रद्ध꣡यैष꣡ सो꣡मो भवति श्रद्ध꣡यैवै᳡नꣳ सो꣡मं करोति वा꣡रेण श꣡श्वता꣡ तने꣡ति वा꣡लेन ह्य् ए᳡षा꣡ पूय꣡ते ॥॥
</details>

##  १२
<details><summary>मूलम् - Makoto</summary>

ब्र꣡ह्म क्षत्रं꣡ पवत इ꣡ति प꣡यः पुना꣡ति ।॥  
ब्र꣡ह्मण एव꣡ त꣡त् क्षत्रं꣡ जनयति ब्र꣡ह्मणो हि꣡ क्षत्रं꣡ जा꣡यते ते꣡ज इन्द्रिय꣡म् इ꣡ति ते꣡ज एवा᳡स्मिन्न् इन्द्रियं꣡ वीर्यं᳡ दधा꣡ति सु꣡रया꣡ सो꣡म इ꣡ति सु꣡रया꣡ हि꣡ सो꣡मः सुत꣡ आ꣡सुत इ꣡त्य् आ꣡सुता꣡द् धि꣡ सूय꣡ते म꣡दा꣡ये꣡ति म꣡दा꣡य वा꣡व꣡ सो꣡मो म꣡दा꣡य सु꣡रोभा꣡व् एव꣡ सोममदं꣡ च सुरा꣡मदं꣡ चा꣡वरुन्द्धे शुक्रे꣡ण देव देव꣡ताः꣡ पिपृग्धी꣡ति शुक्रे꣡ण देव देव꣡ताः꣡ प्रीणीही꣡त्य् एवै᳡त꣡द् आ꣡ह र꣡सेना꣡न्नं य꣡जमा꣡ना꣡य धेही꣡ति र꣡सम् एवा꣡न्नं य꣡जमा꣡ने दधा꣡ति पू꣡र्वे पयोग्रहा꣡ गृह्यन्ते꣡ ऽपरे सुरा꣡ग्रहा꣡ वि꣡शं त꣡त् क्षत्र꣡स्या꣡नुवर्त्मा꣡नं करोति ॥॥
</details>

##  १३
<details><summary>मूलम् - Makoto</summary>

कुवि꣡द् अङ्ग य꣡वमन्तो य꣡वं चिद् इ꣡ति ।॥  
पयोग्रहा꣡न् गृह्णा꣡ति सोमाꣳ꣡श꣡वो वै꣡ य꣡वाः꣡ सो꣡मः प꣡यः सो꣡मेनैवै᳡नꣳ सो꣡मं करोत्य् ए꣡कया꣡ गृह्णा꣡त्य् एकधै᳡व꣡ य꣡जमा꣡ने श्रि꣡यं दधा꣡ति श्री꣡र् हि꣡ प꣡यः ॥॥
</details>

##  १४
<details><summary>मूलम् - Makoto</summary>

ना꣡ना꣡ हि꣡ वां꣡ देव꣡हितꣳ स꣡दस्कृतम् इ꣡ति ।॥  
सुरा꣡ग्रहा꣡न् गृह्णा꣡ति ना꣡ना꣡ हि꣡ सो꣡मश् च सु꣡रा꣡ च देव꣡हितम् इ꣡ति देव꣡हिते ह्य् ए᳡ते꣡ ना꣡ना꣡ स꣡दस्कृतम् इ꣡ति द्वे꣡ हि꣡ वे꣡दी भ꣡वतो मा꣡ सꣳ꣡सृक्षा꣡थां꣡ परमे꣡ व्यो᳡मन्न् इ꣡ति पा꣡प्म꣡नैवै᳡नं व्या꣡वर्तयति सु꣡रा꣡ त्व꣡म् अ꣡सि शुष्मि꣡णी꣡ति सु꣡रा꣡म् एव꣡ सु꣡रां꣡ करोति सो꣡म एष꣡ इ꣡ति सो꣡मम् एव꣡ सो꣡मं करोति मा꣡ मा꣡ हिꣳसीः स्वां꣡ यो꣡निम् आ꣡विश꣡न्ती꣡ति यथा꣡योन्य् ए᳡वै᳡नां꣡ व्या꣡वर्तयत्य् आ꣡त्म꣡नो꣡ ऽहिꣳसा꣡या꣡ ए꣡कया꣡ गृह्णा꣡त्य् एकधै᳡व꣡ य꣡जमा꣡ने य꣡शो दधा꣡ति य꣡शो हि꣡ सु꣡रा꣡ ॥॥
</details>

##  १५
<details><summary>मूलम् - Makoto</summary>

क्षत्रं꣡ वै꣡ पयोग्रहाः꣡ ।॥  
वि꣡ट् सुरा꣡ग्रहा꣡ य꣡द् अ꣡व्यतिषक्ता꣡न् गृह्णीया꣡द् वि꣡शं क्षत्रा꣡द् व्य꣡वछिन्द्या꣡त् क्षत्रं꣡ विशः꣡ पा꣡पवस्यसं꣡ कुर्या꣡द् यज्ञ꣡स्य व्यृ᳡द्धिं व्य꣡तिषक्ता꣡न् गृह्णा꣡ति वि꣡शम् एव꣡ क्षत्रे꣡ण सं꣡दधा꣡ति क्षत्रं꣡ विशा꣡ पा꣡पवस्यस꣡स्य व्या꣡वृत्त्यै यज्ञ꣡स्य स꣡मृद्ध्यै ॥॥
</details>

##  १६
<details><summary>मूलम् - Makoto</summary>

प्रा꣡णा꣡ वै꣡ पयोग्रहाः꣡ ।॥  
श꣡रीरꣳ सुरा꣡ग्रहा꣡ य꣡द् अ꣡व्यतिषक्ता꣡न् गृह्णीया꣡च् छ꣡रीरं प्रा꣡णे꣡भ्यो व्य꣡वछिन्द्या꣡त् प्रा꣡णां꣡ छ꣡रीरा꣡त् प्रमा꣡युको य꣡जमा꣡नः स्या꣡द् व्य꣡तिषक्ता꣡न् गृह्णा꣡ति श꣡रीरम् एव꣡ प्रा꣡णैः꣡ सं꣡दधा꣡ति प्रा꣡णा꣡ञ् छ꣡रीरेणा꣡थो आ꣡युर् एवा᳡स्मिन् दधा꣡ति त꣡स्मा꣡त् सौत्रा꣡मण्ये᳡जा꣡नः꣡ स꣡र्वम् आ꣡युर् एत्य् अ꣡थो य꣡ एव꣡म् एत꣡द् वे꣡द ॥॥
</details>

##  १७
<details><summary>मूलम् - Makoto</summary>

सो꣡मो वै꣡ पयोग्रहाः꣡ ।॥  
अ꣡न्नꣳ सुरा꣡ग्रहा꣡ य꣡त् पयोग्रहा꣡श् च सुरा꣡ग्रहा꣡श् च गृह्य꣡न्ते सोमपीथं꣡ चैवा᳡न्ना꣡द्यं चा꣡वरुन्द्धे ॥॥
</details>

##  १८
<details><summary>मूलम् - Makoto</summary>

पश꣡वो वै꣡ पयोग्रहाः꣡ ।॥  
अ꣡न्नꣳ सुरा꣡ग्रहा꣡ य꣡त् पयोग्रहा꣡श् च सुरा꣡ग्रहा꣡श् च गृह्य꣡न्ते पशूं꣡श् चैवा᳡न्ना꣡द्यं चा꣡वरुन्द्धे ॥॥
</details>

##  १९
<details><summary>मूलम् - Makoto</summary>

ग्रा꣡म्या꣡ वै꣡ पश꣡वः पयोग्रहाः꣡ ।॥  
आ꣡रण्याः꣡ सुरा꣡ग्रहा꣡ य꣡त् पयोग्रहा꣡श् च सुरा꣡ग्रहा꣡श् च गृह्य꣡न्ते ग्रा꣡म्यां꣡श् चैव꣡ पशू꣡न् आ꣡रण्यां꣡श् चा꣡वरुन्द्धे ग्रा꣡म्ये꣡ण चा꣡न्नेना꣡रण्ये꣡न च पयोग्रहा꣡ञ् छ्रीणा꣡ति त꣡स्मा꣡द् ग्रा꣡म्या꣡णां꣡ पशूनां꣡ ग्रा꣡म्यं꣡ चैवा᳡न्ना꣡द्यम् आ꣡रण्यं꣡ चा꣡वरुद्धम् ॥॥
</details>

##  २०
<details><summary>मूलम् - Makoto</summary>

त꣡द् आ꣡हुः ।॥  
एत꣡स्यै वा꣡ एत꣡द् अघला꣡यै देव꣡ता꣡यै रूपं꣡ य꣡द् एते꣡ घोरा꣡ आ꣡रण्याः꣡ पश꣡वो य꣡द् एते꣡षां꣡ पशूनां꣡ लो꣡मभिः पयोग्रहा꣡ञ् छ्रीणीया꣡द् रुद्र꣡स्या꣡स्ये᳡ पशू꣡न् अ꣡पिदध्या꣡द् अ꣡पशुर् य꣡जमा꣡नः स्या꣡द् य꣡न् न꣡ श्रीणीया꣡द् अ꣡नवरुद्धा꣡ अस्य पश꣡वः स्यू रुद्रो꣡ हि꣡ पशूना꣡म् ई꣡ष्ट इ꣡ति सुरा꣡ग्रहा꣡न् एवै᳡ते꣡षां꣡ पशूनां꣡ लो꣡मभिः श्रीणा꣡ति सुरा꣡या꣡म् एव꣡ त꣡द् रौ꣡द्रं दधा꣡ति त꣡स्मा꣡त् सु꣡रां꣡ पीत्वा꣡ रौ꣡द्रमना꣡ अ꣡थो आ꣡रण्ये꣡ष्व् एव꣡ पशु꣡षु रुद्र꣡स्य हेतिं꣡ दधा꣡ति ग्रा꣡म्या꣡णां꣡ पशूना꣡म् अ꣡हिꣳसा꣡या꣡ अ꣡वरुद्धा꣡ अस्य पश꣡वो भवन्ति न꣡ रुद्र꣡स्या꣡स्ये᳡ पशू꣡न् अ꣡पिदधा꣡ति ॥॥
</details>

##  २१
<details><summary>मूलम् - Makoto</summary>

या꣡ व्या꣡घ्रं꣡ वि꣡षूचिका꣡ ।॥  
उभौ꣡ वृ꣡कं च र꣡क्षति श्येनं꣡ पतत्रि꣡णꣳ सिꣳहꣳ꣡ से᳡मं꣡ पा꣡त्वꣳ꣡हसः ॥ य꣡द् आ꣡पिपे꣡ष मा꣡त꣡रं पुत्रः꣡ प्र꣡मुदितो ध꣡यन् एत꣡त् त꣡द् अग्ने अनृणो꣡ भवा꣡म्य् अ꣡हतौ पित꣡रौ मये꣡ति ॥॥
</details>

##  २२
<details><summary>मूलम् - Makoto</summary>

अध्वर्यु꣡श् च प्रतिप्रस्था꣡ता꣡ च ।॥  
जघ꣡नेन वे꣡दिं प्रा꣡ञ्चम् आ꣡वृत्तं य꣡जमा꣡नꣳ श्येनपत्त्रा꣡भ्या꣡म् ऊर्ध्वं꣡ चा꣡वा꣡ञ्चं च पा꣡वयतः प्रा꣡णोदा꣡न꣡योस् त꣡द् रूपं꣡ प्रा꣡णोदा꣡ना꣡व् एवा꣡वरुन्द्ध ऊर्ध्व꣡श् च ह्य् अ᳡य꣡म् अ꣡वा꣡ङ् च प्रा꣡ण꣡ आ꣡त्मा꣡नम् अनुसं꣡चरति सम्पृ꣡च स्थ सं꣡ मा꣡ भद्रे꣡ण पृङ्क्ते꣡ति पयोग्रहा꣡न्त् सं꣡मृशति श्रियै᳡वै᳡नं य꣡शसा꣡ स꣡मर्धयति विपृ꣡च स्थ वि꣡ मा꣡ पा꣡प्म꣡ना꣡ पृङ्क्ते꣡ति सुरा꣡ग्रहा꣡न् पा꣡प्म꣡नैवै᳡नं व्या꣡वर्तयति ॥॥
</details>
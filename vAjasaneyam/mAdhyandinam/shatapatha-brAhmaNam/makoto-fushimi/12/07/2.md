+++
title = "२"

+++
## १  
अ꣡प वा꣡ एत꣡स्मा꣡त् ।॥  
ते꣡ज इन्द्रियं꣡ वीर्यं᳡ क्रा꣡मति यꣳ꣡ सो꣡मो ऽतिप꣡वत ऊर्ध्वं꣡ चा꣡वा꣡ञ्चं वा꣡ ॥॥  
## २  
त꣡द् आ꣡हुः ।॥  
अ꣡न्नं वा꣡ एत꣡द् ब्रा꣡ह्मण꣡स्य य꣡त् सो꣡मो न꣡ वै꣡ सो꣡मेन ब्रा꣡ह्मणः꣡ सोमवा꣡मी꣡ स꣡ यो꣡ वा꣡ अ꣡लं भू꣡त्यै स꣡न् भू꣡तिं न꣡ प्रा꣡प्नो꣡ति यो꣡ वा꣡लं पशु꣡भ्यः स꣡न् पशू꣡न् न꣡ विन्द꣡ते स꣡ सोमवा꣡मी꣡ पश꣡वो हि꣡ सो꣡म इ꣡ति ॥॥  
## ३  
स꣡ एत꣡म् आ꣡श्विनं꣡ धुम्र꣡म् आ꣡लभेत ।॥  
सा꣡रस्वतं꣡ मेष꣡म् ऐन्द्र꣡म् ऋषभ꣡म् अश्वि꣡नौ वै꣡ देवा꣡नां꣡ भिषजौ꣡ ता꣡भ्या꣡म् एवै᳡नं भिषज्यति स꣡रस्वती भेषजं꣡ त꣡यैवा᳡स्मै भेषजं꣡ करोती꣡न्द्र इन्द्रियं꣡ वीर्यं᳡ ते꣡नैवा᳡स्मिन्न् इन्द्रियं꣡ वीर्यं᳡ दधा꣡ति ॥॥  
## ४  
च꣡क्षुर् वा꣡ अशिवि꣡नौ ते꣡जः ।॥  
य꣡द् आ꣡श्विनो भ꣡वति च꣡क्षुर् एवा᳡स्मिंस् त꣡त् ते꣡जो दधा꣡त्य् अ꣡थो श्रो꣡त्रꣳ समा꣡नꣳ꣡ हि꣡ च꣡क्षुश् च श्रो꣡त्रं च ॥॥  
## ५  
प्रा꣡णः꣡ स꣡रस्वती वीर्य᳡म् ।॥  
य꣡त् सा꣡रस्वतो꣡ भ꣡वति प्रा꣡ण꣡म् एवा᳡स्मिंस् त꣡द् वीर्यं᳡ दधा꣡त्य् अ꣡थो अपा꣡नꣳ꣡ समा꣡नꣳ꣡ हि꣡ प्रा꣡ण꣡श् चा꣡पा꣡न꣡श् च ॥॥  
## ६  
वा꣡ग् इ꣡न्द्रो ब꣡लम् ।॥  
य꣡द् ऐन्द्रो꣡ भ꣡वति वा꣡चम् एवा᳡स्मिंस् त꣡द् ब꣡लं दधा꣡त्य् अ꣡थो म꣡नः समा꣡नꣳ꣡ हि꣡ वा꣡क् च म꣡नश् च ॥॥  
## ७  
आ꣡शिविनी꣡र् अजाः꣡ ।॥  
सा꣡रस्वती꣡र् अ꣡वीर् ऐन्द्री꣡र् गा꣡व इ꣡त्य् आ꣡हुर् य꣡द् एते꣡ पश꣡व आ꣡लभ्य꣡न्त एता꣡भिर् एव꣡ देव꣡ता꣡भिर् एता꣡न्य् अपशू꣡न् अ꣡वरुन्द्धे ॥॥  
## ८  
व꣡डबा꣡नुशिशुर् भवति ।॥  
य꣡श एवै꣡कशफम् अ꣡वरुन्द्ध आ꣡रण्या꣡नां꣡ पशूनां꣡ लो꣡मा꣡नि भवन्त्य् आ꣡रण्या꣡नां꣡ पशूना꣡म् अ꣡वरुद्ध्यै वृकलोमा꣡नि भवत्य् ओ꣡ज एव꣡ जूति꣡म् आ꣡रण्या꣡णां꣡ पशूना꣡म् अ꣡वरुन्द्धे व्या꣡घ्रलोमा꣡नि भवन्ति मन्यु꣡म् एव꣡ रा꣡ज्य꣡म् आ꣡रण्या꣡नां꣡ पशूना꣡म् अ꣡वरुन्द्धे सिꣳहलोमा꣡नि भवन्ति स꣡ह एवे᳡शा꣡म् आ꣡रण्या꣡नां꣡ पशूना꣡म् अ꣡वरुन्द्धे ॥॥  
## ९  
व्रीहिय꣡यश् च श्या꣡मा꣡का꣡श् च भ꣡वन्ति ।॥  
गोधू꣡मा꣡श् च कु꣡वला꣡नि चोपवा꣡का꣡श् च ब꣡दरा꣡णि च य꣡वा꣡श् च कर्क꣡न्धूनि श꣡ष्पा꣡णि च तो꣡क्मा꣡नि चोभ꣡यम् एव꣡ ग्रा꣡म्यं꣡ चा꣡न्नम् आ꣡रण्यं꣡ चा꣡वरुन्द्धे꣡ ऽथो उभ꣡येनैवा꣡न्नेन यथा꣡रूप꣡म् इन्द्रियं꣡ वीर्य᳡म् आ꣡त्म꣡न् धत्ते ॥॥  
## १०  
सी꣡सेन श꣡ष्पा꣡णि क्रीणा꣡ति ।॥  
ऊ꣡र्णा꣡भिस् तो꣡क्मा꣡नि सू꣡त्रैर् व्रीही꣡न् उभ꣡योर् वा꣡ एत꣡द् रूप꣡म् अ꣡यसश् च हि꣡रण्यस्य च य꣡त् सी꣡सम् उभ꣡यꣳ सौत्रा꣡मणी꣡ष्टिश् च पशुबन्ध꣡श् चोभ꣡यस्या꣡वरुद्ध्यै ॥॥  
## ११  
ऊर्णा꣡सूत्रे꣡ण क्रीणा꣡ति ।॥  
त꣡द् वा꣡ एत꣡त् स्त्रीणां꣡ क꣡र्म य꣡द् ऊर्णा꣡सूत्रं꣡ क꣡र्म वा꣡ इन्द्रियं꣡ वीर्यं᳡ त꣡द् एत꣡द् उ꣡त्सन्नꣳ स्त्री꣡षु त꣡द् य꣡द् एवे᳡न्द्रियं꣡ वीर्य᳡म् उ꣡त्सन्नꣳ स्त्री꣡षु त꣡द् एवा꣡वरुन्द्धे ॥॥  
## १२  
त꣡द् धैत꣡द् अन्ये᳡ ऽध्वर्य꣡वः ।॥  
सी꣡सेन क्लीबा꣡च् छ꣡ष्पा꣡णि क्रीणन्ति त꣡त् त꣡द् इ꣡ति न꣡ वा꣡ एष꣡ स्त्री꣡ न꣡ पु꣡मा꣡न् य꣡त् क्लीबो꣡ ने꣡ष्टिर् न꣡ पशुबन्धः꣡ सौत्रा꣡मणी꣡ति व꣡दन्तस् त꣡द् उ त꣡था꣡ न꣡ कुर्या꣡द् उभ꣡यं वै꣡ सौत्रा꣡मणी꣡ष्टिश् च पशुबन्ध꣡श् च व्यृ᳡द्धम् उ वा꣡ एत꣡न् मनुष्ये᳡षु य꣡त् क्लीबो꣡ यज्ञमुख꣡ एव꣡ ते꣡ यज्ञ꣡स्य व्यृ᳡द्धिं दधति ये꣡ त꣡था꣡ कुर्व꣡न्ति सोमविक्रयि꣡ण एव꣡ क्रीणीया꣡त् सो꣡मो वै꣡ सौत्रा꣡मणी꣡ यज्ञमुख꣡ एव꣡ त꣡त् सोमरूपं꣡ करोति यज्ञ꣡स्य स꣡मृद्ध्यै ॥॥  
## १३  
शता꣡तृण्णा꣡ कुम्भी꣡ भवति ।॥  
बहुधे᳡व हि꣡ स꣡ व्य꣡स्रवद् अ꣡थो शतो꣡न्मा꣡नो वै꣡ यज्ञो꣡ यज्ञ꣡म् एवा꣡वरुन्द्धे स꣡तं भवति स꣡देवा꣡वरुन्द्धे च꣡प्यं भवत्य् अन्ना꣡द्यस्यैवा꣡वरुद्ध्यै पवित्रं꣡ भवति पुन꣡न्ति ह्य् ए᳡नं वा꣡लो भवति पा꣡प्मनो꣡ व्या꣡वृत्त्यै सुव꣡र्णꣳ हि꣡रण्यं भवति रूपस्यैवा꣡रुद्ध्यै शत꣡मा꣡नं भवति शता꣡युर् वै꣡ पु꣡रुषः शते꣡न्द्रिय आ꣡युर् एवे᳡न्द्रियं꣡ वीर्य᳡म् आ꣡त्म꣡न् धत्ते ॥॥  
## १४  
आ꣡श्वत्थं पा꣡त्रं भवति ।॥  
अ꣡पचितिम् एवा꣡वरुन्द्ध औ꣡दुम्बरं भवत्य् उ꣡र्जम् एवा꣡वरुन्द्धे नैयग्रो꣡धं भवति स्वधा꣡म् एवा꣡वरुन्द्धे स्या꣡ल्यो भवन्ति पृथिव्या꣡ एवा᳡न्ना꣡द्यम् अ꣡वरुन्द्धे ॥॥  
## १५  
पा꣡ला꣡शा꣡न्य् उपशया꣡नि भवन्ति ।॥  
ब्र꣡ह्म वै꣡ पला꣡शो꣡ ब्र꣡मणैव꣡ स्वर्गं꣡ लोकं꣡ जयत्य् अपा꣡ष्ठिह꣡स्य प꣡त्रे भवतस् त्वि꣡षिम् एव꣡ रा꣡ज्यं꣡ व꣡यसा꣡म् अ꣡वरुन्द्धे ष꣡ट्त्रिꣳशद् एता꣡नि भवन्ति ष꣡ट्त्रिꣳशदक्षरा꣡ वै꣡ बृहती꣡ बा꣡र्हताः꣡ पश꣡वो बृहत्यै᳡वा᳡स्मै पशू꣡न् अ꣡वरुन्द्धे ॥॥  
## १६  
त꣡द् आ꣡हुः ।॥  
अन्यदेव꣡त्याः꣡ पश꣡वो भ꣡वन्त्य् अन्यदेव꣡त्याः꣡ पुरोडा꣡शा꣡ वि꣡लोमैत꣡त् क्रियते कथ꣡म् एत꣡त् स꣡लोम भवती꣡त्य् ऐन्द्रः꣡ पशूना꣡म् उत्तमो꣡ भ꣡वत्य् ऐन्द्रः꣡ पुरोडा꣡शा꣡नां꣡ प्रथम꣡ इन्द्रियं꣡ वै꣡ वीर्य᳡म् इ꣡न्द्र इ꣡न्द्रिये꣡णैवा᳡स्मा꣡ इन्द्रियं꣡ वीर्यꣳ᳡ सं꣡दधा꣡तीन्द्रिये꣡णेन्द्रियं꣡ वीर्य᳡म् अ꣡वरुन्द्धे ॥॥  
## १७  
सा꣡वित्रः꣡ पुरोडा꣡शो भवति ।॥  
सवितृप्र्सूत꣡ता꣡यै वा꣡रुणो꣡ भवति व꣡रुणो वा꣡ एतं꣡ गृह्णा꣡ति यः꣡ पा꣡प्म꣡ना꣡ गृहीतो꣡ भ꣡वति व꣡रुणेनैवै᳡नं वरुण्या᳡न् मुञ्चत्य् अ꣡न्त्यो भवत्य् अन्तत꣡ एवै᳡नं वरुणपा꣡शा꣡त् प्र꣡मुञ्चति ॥॥  
## १८  
ए꣡का꣡दशकपा꣡ल ऐन्द्रो꣡ भवति ।॥  
ए꣡का꣡दशा꣡क्षरा꣡ वै꣡ त्रिष्टु꣡ब् इन्द्रिय꣡म् उ वै꣡ वीर्यं᳡ त्रिष्टु꣡ब् इन्द्रिय꣡स्यैव꣡ वीर्य᳡स्या꣡वरुद्ध्यै ॥॥  
## १९  
द्वा꣡दशकपा꣡लः सा꣡वित्रो꣡ भवति ।॥  
द्वा꣡दश वै꣡ मा꣡साः꣡ संवत्सर꣡स्य संवत्सरं꣡ वा꣡ अन्ना꣡द्यम् अन्वा꣡यत्तꣳ संवत्सरा꣡द् एवा᳡स्मा꣡ अन्न्ना꣡द्यम् अ꣡वरुन्द्धे ॥॥  
## २०  
द꣡शकपा꣡लो वा꣡रुणो꣡ भवति ।॥  
द꣡शा꣡क्षरा꣡ वै꣡ विरा꣡ड् अ꣡न्नं विरा꣡ड् व꣡रुणो꣡ ऽन्नपतिर् व꣡रुणेनैवा᳡स्मा꣡ अ꣡न्नम् अ꣡वरुन्द्धे मध्यत꣡ एतैः꣡ पुरोडा꣡शैः प्र꣡चरति म꣡ध्यं वा꣡ एतेषां꣡ यो꣡निः स्वा꣡द् एवै᳡ना꣡न् यो꣡नेः प्र꣡जनयति ॥॥  
## २१  
व꣡डवा꣡नुशिशुर् द꣡क्षिणा꣡ भवति ।॥  
उभ꣡यं वा꣡ एषा꣡ जनयत्य् अ꣡श्वं चा꣡श्वतरं꣡ चोभ꣡यꣳ सौत्रा꣡मणी꣡ष्टिश् च पशुबन्ध꣡श् चोभ꣡यस्यैवा꣡वरुद्ध्यै ॥॥  
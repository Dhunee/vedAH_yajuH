+++
title = "१"

+++


##  १
<details><summary>मूलम् - Makoto</summary>

अयं꣡ वै꣡ यज्ञो꣡ यो᳡ ऽयं꣡ प꣡वते ।॥  
त꣡म् एत꣡ ईप्सन्ति ये꣡ संवत्सरा꣡य दी꣡क्षन्ते ते꣡षां꣡ गृह꣡पतिः प्रथमो꣡ दीक्षते ऽयं꣡ वै꣡ लोको꣡ गृह꣡पतिर् अस्मि꣡न् वै꣡ लोक꣡ इदꣳ꣡ स꣡र्वं प्र꣡तिष्ठितं गृह꣡पता꣡ उ वै꣡ स꣡सत्त्रिणः प्र꣡तिष्ठिताः꣡ प्रतिष्ठा꣡या꣡म् एवै᳡त꣡त् प्रतिष्ठा꣡य दीक्षन्ते ॥॥
</details>

##  २
<details><summary>मूलम् - Makoto</summary>

अ꣡थ ब्रह्मा꣡णं दीक्षयति ।॥  
चन्द्र꣡मा꣡ वै꣡ ब्रह्मा꣡ सो꣡मो वै꣡ चन्द्र꣡माः꣡ सौम्या꣡ ओ꣡षधय ओ꣡षधीस् त꣡द् अने꣡न लोके꣡न सं꣡दधा꣡ति त꣡स्मा꣡द् एता꣡व् अ꣡न्तरेणा꣡न्यो꣡ न꣡ दीक्षेत स꣡ य꣡द् धैता꣡व् अ꣡न्तरेणा꣡न्यो꣡ दी꣡क्षेतौ꣡षधीस् त꣡द् अने꣡न लोके꣡न ना꣡ना꣡कुर्या꣡द् उछो꣡षुका꣡ ह स्युस् ॥  
त꣡स्मा꣡द् एता꣡व् अ꣡न्तरेणा꣡न्यो꣡ न꣡ दीक्षेत ॥॥
</details>

##  ३
<details><summary>मूलम् - Makoto</summary>

अ꣡थोद्गा꣡ता꣡रं दीक्षयति ।॥  
पर्ज꣡न्यो वा꣡ उद्गा꣡ता꣡ पर्ज꣡न्या꣡द् उ वै वृ꣡ष्टिर् जा꣡यते वृ꣡ष्टिं त꣡द् ओ꣡षधिभ्यः सं꣡दधा꣡ति त꣡स्मा꣡द् एता꣡व् अ꣡न्तरेणा꣡न्यो꣡ न꣡ दीक्षेत स꣡ य꣡द् धैता꣡व् अ꣡न्तरेणा꣡न्यो꣡ दी꣡क्षेत वृ꣡ष्टिं त꣡द् ओ꣡षधिभिर् ना꣡ना꣡कुर्या꣡द् अ꣡वर्षुको ह स्या꣡त् त꣡स्मा꣡द् एता꣡व् अ꣡न्तरेणा꣡न्यो꣡ न꣡ दीक्षेत ॥॥
</details>

##  ४
<details><summary>मूलम् - Makoto</summary>

अ꣡थ हो꣡ता꣡रं दीक्षयति ।॥  
अग्नि꣡र् वै꣡ हो꣡ता꣡धिदेवतं꣡ वा꣡ग् अध्या꣡त्म꣡म् अ꣡न्नं वृ꣡ष्टिर् अग्निं꣡ च त꣡द् वा꣡चं चा꣡न्नेन सं꣡दधा꣡ति त꣡स्मा꣡द् एता꣡व् अ꣡न्तरेणा꣡न्यो꣡ न꣡ दीक्षेत स꣡ य꣡द् धैता꣡व् अ꣡नतरेणा꣡न्यो꣡ न꣡ दीक्षेतैतां꣡श् चतु꣡रो ऽध्वर्यु꣡र् दीक्षयति ॥॥
</details>

##  ५
<details><summary>मूलम् - Makoto</summary>

अ꣡था꣡ध्वर्युं꣡ प्रतिप्रस्था꣡ता꣡ दीक्षयति ।॥  
म꣡नो वा꣡ अध्वर्यु꣡र् वा꣡ग् घो꣡ता꣡ म꣡नश् च त꣡द् वा꣡चं च सं꣡दधा꣡ति त꣡स्मा꣡द् एता꣡व् अ꣡न्तरेना꣡न्यो꣡ न꣡ दीक्षेत स꣡ य꣡द् धैता꣡व् अ꣡न्तरेणा꣡न्यो꣡ दी꣡क्षेत म꣡नश् च त꣡द् वा꣡चं च ना꣡ना꣡कुर्या꣡त् प्रमा꣡युका꣡ ह स्युस् त꣡स्मा꣡द् एता꣡व् अ꣡न्तरेणा꣡न्यो꣡ न꣡ दीक्षेत ॥॥
</details>

##  ६
<details><summary>मूलम् - Makoto</summary>

अ꣡थ ब्रह्म꣡णे ब्रा꣡ह्मणा꣡छꣳसि꣡नं दीक्षयति ।॥  
तꣳ꣡ हि꣡ सो꣡ ऽन्व् अ꣡थोद्गा꣡त्रे꣡ प्रस्तोता꣡रं दीक्षयति तꣳ꣡ हि꣡ सो꣡ ऽन्व् अ꣡थ हो꣡त्रे मैत्रा꣡वरुणं꣡ दीक्षयति तं꣡ हि꣡ सो꣡ ऽन्व् एतां꣡श् चतु꣡रः प्रतिप्रस्था꣡ता꣡ दीक्षयति ॥॥
</details>

##  ७
<details><summary>मूलम् - Makoto</summary>

अ꣡था꣡ध्वर्य꣡वे प्रतिप्रस्था꣡ता꣡रं ने꣡ष्टा꣡ दीक्षयति ।॥  
तꣳ꣡ हि꣡ सो꣡ ऽन्व् एते꣡षां꣡ वै꣡ नवा꣡नां꣡ क्ल्̥^;प्तिम् अ꣡न्व् इ꣡तरे कल्पन्ते न꣡व वै꣡ प्रा꣡णाः꣡ प्रा꣡णा꣡न् एवै᳡ष्व् एत꣡द् दधा꣡ति त꣡था꣡ स꣡र्वम् आ꣡युर् य꣡न्ति त꣡थो ह न꣡ पुरा꣡युषो ऽस्मा꣡ल् लोका꣡त् प्र꣡यन्ति ॥॥
</details>

##  ८
<details><summary>मूलम् - Makoto</summary>

अ꣡थ ब्रह्म꣡णे पो꣡ता꣡रं दीक्षयति ।॥  
तꣳ꣡ हि꣡ सो꣡ ऽन्व् अ꣡थोद्गा꣡त्रे꣡ प्रतिहर्ता꣡रं दीक्षयति तꣳ꣡ हि꣡ सो꣡ ऽन्व् अ꣡थ हो꣡त्रे ऽछा꣡वा꣡कं꣡ दीक्षयति तꣳ꣡ हि꣡ सो꣡ ऽन्व् एतां꣡श् चतु꣡रो ने꣡ष्टा꣡ दीक्षयति ॥॥
</details>

##  ९
<details><summary>मूलम् - Makoto</summary>

अ꣡था꣡ध्वर्य꣡वे ने꣡ष्टा꣡रम् उन्नेता꣡ दीक्षयति ।॥  
तꣳ꣡ हि꣡ सो꣡ ऽन्व् अ꣡थ ब्रह्म꣡ण आ꣡ग्नीध्रं दीक्षयति तꣳ꣡ हि꣡ सो꣡ ऽन्व् अ꣡थोद्गा꣡त्रे꣡ सुब्रह्मण्यां꣡ दीक्षयति तꣳ꣡ हि꣡ सो꣡ ऽन्व् अ꣡थ हो꣡त्रे ग्रा꣡वस्तु꣡तं दीक्षयति तꣳ꣡ हि꣡ सो꣡ ऽन्व् एतां꣡श् चतु꣡र उन्नेता꣡ दीक्षयति ॥॥
</details>

##  १०
<details><summary>मूलम् - Makoto</summary>

अ꣡थोन्नेता꣡रꣳ ।॥  
स्ना꣡तको वा꣡ ब्रह्मचा꣡री꣡ वा꣡न्यो꣡ वा꣡दीक्षितो दीक्षयति न꣡ पूतः꣡ पा꣡वयेद् इ꣡ति ह्य् आ᳡हुः सै᳡षा᳡नुपूर्वदीक्षा꣡ स꣡ य꣡त्र हैवं꣡ विद्वाꣳ꣡सो दी꣡क्षन्ते दीक्षमा꣡णा꣡ हैव꣡ ते꣡ यज्ञं꣡ कल्पयन्ति यज्ञ꣡स्य क्ल्̥^प्तिम् अ꣡नु सत्त्रि꣡णां꣡ योगक्षेमः꣡ कल्पते सत्त्रि꣡णां꣡ योगक्षेम꣡स्य क्ल्̥^प्तिम् अ꣡न्व् अ꣡पि त꣡स्या꣡र्धस्य योगक्षेमः꣡ कल्पते य꣡स्मिन्न् अ꣡र्धे य꣡जन्ते ॥॥
</details>

##  ११
<details><summary>मूलम् - Makoto</summary>

ते꣡षां꣡ वा꣡ उन्नेतो᳡त्तमो दी꣡क्षते ।॥  
प्रथमो᳡ ऽवभृथा꣡द् उदा꣡यता꣡म् उदै꣡ति प्रा꣡णो꣡ वा꣡ उन्नेता꣡ प्रा꣡ण꣡म् एवै᳡ष्व् एत꣡द् उभय꣡तो दधा꣡ति त꣡था꣡ स꣡र्वम् आ꣡युर् यन्ति त꣡थो ह न꣡ पुरा꣡युषो ऽस्मा꣡ल् लोका꣡त् प्र꣡यन्ति सै᳡षा᳡नुपूर्वदीक्षा꣡ स꣡ य꣡त्र हैवं꣡ विद्वाꣳ꣡सो दी꣡क्षेरंस् त꣡द् एव꣡ दीक्षेत ॥॥
</details>
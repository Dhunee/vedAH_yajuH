+++
title = "५"

+++
## १  
सा꣡वित्रꣳ꣡ ह स्मैतं꣡ पू꣡र्वे पशु꣡म् आ꣡लभन्ते ।॥  
अ꣡थैत꣡र्हि प्रा꣡जा꣡पत्यं꣡ यो꣡ ह्य् ए᳡व꣡ सविता꣡ स꣡ प्रजा꣡पतिर् इ꣡ति व꣡दन्तस् त꣡स्मा꣡त् संन्यु꣡प्या꣡ग्नीं꣡स् ते꣡न यजेरन् गृह꣡पतेर् एवा᳡ग्नि꣡षु य꣡येदं꣡ जा꣡घन्या꣡ प꣡त्नीः संया꣡जयन्ति त꣡स्यां꣡ नो꣡ ऽप्य् असद् इ꣡ति ते꣡ त꣡तो यदा꣡निका꣡मं दी꣡क्षन्ते ॥॥  
## २  
त꣡द् उ वा꣡ आ꣡हुः ।॥  
ना꣡ना꣡धिष्ण्या꣡ एव꣡ स्युर् य꣡दि दीक्षित꣡स्योपत꣡पेत् पा꣡र्श्वतो᳡ ऽग्निहोत्रं꣡ जु꣡ह्वद् वसेत् स꣡ य꣡द्य् अगदो꣡ भ꣡वति सꣳसृ꣡ज्यैनं पु꣡नर् उ꣡पह्वयन्ते य꣡द्य् उ म्रिय꣡ते स्वै꣡र् एव꣡ त꣡म् अग्नि꣡भिर् दहन्त्य् अ꣡शवा꣡ग्निभिर् इ꣡तरे य꣡जमा꣡ना꣡ आ꣡सत इ꣡ति त꣡द् अ꣡हैवा꣡हिता꣡ग्नेः क꣡र्म समा꣡न꣡धिष्ण्या꣡स् त्व् ए᳡व꣡ भवन्ति त꣡स्य त꣡द् एव꣡ ब्रा꣡ह्मणं य꣡त् पुरश्च꣡रणे ॥॥  
## ३  
त꣡द् आ꣡हुः ।॥  
य꣡त् संवत्सरा꣡य संवत्सरस꣡दो दी꣡क्षन्ते कथ꣡म् एषा꣡म् अग्निहोत्र꣡म् अ꣡नन्तरितं भवती꣡ति व्रते꣡ने꣡ति ब्रूया꣡त् ॥॥  
## ४  
त꣡द् आ꣡हुः ।॥  
य꣡त् संवत्सरा꣡य संवत्सरस꣡दो दी꣡क्षन्ते कथ꣡म् एषां꣡ पौर्णमा꣡सꣳ꣡ हवि꣡र् अ꣡नन्तर्हितं भवतीत्य् आ꣡ज्येन च पुरोडा꣡शेन चे꣡ति ब्रूया꣡त् ॥॥  
## ५  
त꣡द् आ꣡हुः ।॥  
य꣡त् संवत्सरा꣡य संवत्सरस꣡दो दी꣡क्षन्ते कथ꣡म् एषां꣡ पितृयज्ञो꣡ ऽनन्तरितो भवती꣡त्य् औपा꣡सनै꣡र् इ꣡ति ब्रूया꣡त् ॥॥  
## ६  
त꣡द् आ꣡हुः ।॥  
य꣡त् संवत्सरा꣡य संवत्सरस꣡दो दी꣡क्षन्ते कथ꣡म् एषा꣡म् आ꣡मा꣡वा꣡स्यꣳ꣡ हवि꣡र् अ꣡नन्तरितं भवती꣡ति दध्ना꣡ च पुरोडा꣡शेन चे꣡ति ब्रूया꣡त् ॥॥  
## ७  
त꣡द् आ꣡हुः ।॥  
य꣡त् संवत्सरा꣡य संवत्सरस꣡दो दी꣡क्षन्ते कथ꣡म् एषा꣡म् आ꣡ग्रयणेष्टि꣡र् अ꣡नन्तरिता꣡ भवती꣡ति सौम्ये꣡न चरु꣡णे꣡ति ब्रूया꣡त् ॥॥  
## ८  
त꣡द् आ꣡हुः ।॥  
य꣡त् संवत्सरा꣡य संवत्सरस꣡दो दी꣡क्षन्ते कथ꣡म् एषां꣡ चा꣡तुर्मा꣡स्या꣡न्य् अ꣡नन्तरिता꣡नि भवन्ती꣡ति पयस्य᳡ये꣡ति ब्रूया꣡त् ॥॥  
## ९  
त꣡द् आ꣡हुः ।॥  
य꣡त् संवत्सरा꣡य संवत्सरस꣡दो दी꣡क्षन्ते कथ꣡म् एषां꣡ पशुबन्धो꣡ ऽनन्तरितो भवती꣡ति पशु꣡ना꣡ च पुरोडा꣡शेन चे꣡ति ब्रूया꣡त् ॥॥  
## १०  
त꣡द् आ꣡हुः ।॥  
य꣡त् संवत्सरा꣡य संवत्सरस꣡दो दी꣡क्षन्ते कथ꣡म् एषाꣳ꣡ सो꣡मो꣡ ऽनन्तरितो भवती꣡ति स꣡वनैर् इ꣡ति ब्रूया꣡त् ॥॥  
## ११  
ते꣡ वा꣡ एव꣡म् एते꣡ यज्ञक्रत꣡वः ।॥  
संवत्सर꣡म् अ꣡पियन्ति स꣡ यो꣡ हैव꣡म् एतां꣡ यज्ञक्रतूनाꣳ꣡ संवत्सरे꣡ ऽपीतिं वेदा꣡प्य् अस्य स्वर्गे꣡ लोके꣡ भवति ॥॥  
## १२  
संवत्सर꣡स्य सम꣡ता꣡ वेदितव्या᳡ ।॥  
ए꣡कं पुर꣡स्ता꣡द् विषुव꣡तो ऽतिरा꣡त्र꣡म् उपय꣡न्त्य् ए꣡कम् उप꣡रिष्टा꣡त् त्र꣡यःपञ्चा꣡शतं पुर꣡स्ता꣡द् विषुव꣡तो ऽग्निष्टोमा꣡न् उपय꣡न्ति त्र꣡यःपञ्चा꣡शतम् उप꣡रिष्टा꣡द् विꣳशति꣡शतं पुर꣡स्ता꣡द् विषुव꣡त उक्थ्या᳡न्य् अ꣡हा꣡न्य् उ꣡पयन्ति विꣳशति꣡शतम् उप꣡रिष्टा꣡द् इ꣡ति नु꣡ य꣡ उक्थ्या᳡न्त् स्व꣡रसा꣡म्न उपय꣡न्ति ॥॥  
## १३  
अ꣡थ ये᳡ ऽग्निष्टोमा꣡न् ।॥  
ष꣡ट्पञ्चा꣡शतं पुर꣡स्ता꣡द् विषुव꣡तो ऽग्निष्टोमा꣡न् उपय꣡न्ति ष꣡ट्पञ्चा꣡शतम् उप꣡रिष्टा꣡त् सप्तदशꣳ꣡ शतं꣡ पुर꣡स्ता꣡द् विषुव꣡त उक्थ्या᳡न्य् अ꣡हा꣡न्य् उपय꣡न्ति सप्तदश꣡म् उप꣡रिष्टा꣡त् ष꣡ट् पुर꣡स्ता꣡द् विषुव꣡तः षोडशि꣡न उपय꣡न्ति ष꣡ड् उप꣡रिष्टा꣡त् त्रिꣳश꣡तं पुर꣡स्ता꣡द् विषुव꣡तः षड् अहा꣡न् उपय꣡न्ति त्रिꣳश꣡तम् उप꣡रिष्टा꣡द् एषा꣡ हा꣡स्य सम꣡ता꣡ समे꣡न ह वा꣡ अस्या꣡वृद्धेना꣡न्यूनेना꣡नतिरिक्तेना꣡यनेनेतं꣡ भवति य꣡ एव꣡म् एत꣡द् वे꣡द ॥॥  
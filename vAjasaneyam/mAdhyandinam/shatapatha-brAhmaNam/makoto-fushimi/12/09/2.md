+++
title = "२"

+++
## १  
अवभृथ꣡म् इष्ट्वा꣡ यन्ति ।॥  
अवभृथं꣡ वै꣡ सो꣡मेनेष्ट्वा꣡ यन्ति सो꣡म एष꣡ य꣡त् सौत्रा꣡मणी꣡ ॥॥  
## २  
य꣡द् देवा꣡ देवहे꣡डनम् इ꣡ति ।॥  
देव꣡कृता꣡द् एवै᳡नम् ए꣡नसो मुञ्चति य꣡दि दि꣡वा꣡ य꣡दि न꣡क्तम् इ꣡ति य꣡द् एवा᳡होरा꣡त्रा꣡भ्या꣡म् ए꣡नः करो꣡ति त꣡स्मा꣡द् एवै᳡नं मुञ्चति य꣡दि जा꣡ग्रद् य꣡दि स्व꣡प्न इ꣡ति मनुष्या᳡ वै꣡ जा꣡गरितं꣡ पित꣡रः सुप्तं꣡ मनुष्यकिल्विषा꣡च् चैवै᳡नं पितृकिल्विषा꣡च् च मुञ्चति ॥॥  
## ३  
य꣡द् ग्रा꣡मे य꣡द् अ꣡रण्य इ꣡ति ।॥  
ग्रा꣡मे वा꣡ ह्य् अ꣡रण्ये वै꣡नः क्रियते त꣡स्मा꣡द् एवै᳡नं मुञ्चति य꣡त् सभा꣡या꣡म् इ꣡ति सभ्या᳡द् एवै᳡नम् ए꣡नसो मुञ्चति य꣡द् इन्द्रिय꣡ इ꣡ति दै꣡वा꣡द् एवै᳡नम् ए꣡नसो मुञ्चति य꣡च् छूद्रे꣡ य꣡द् अ꣡र्ये य꣡द् ए꣡नश् चकमा꣡ वयं꣡ य꣡द् ए꣡कस्या꣡धि ध꣡र्मणि त꣡स्या꣡वय꣡जनम् असी꣡ति स꣡र्वस्मा꣡द् एवै᳡नम् एत꣡स्मा꣡द् ए꣡नसो मुञ्चति ॥॥  
## ४  
य꣡द् आ꣡पो अघ्न्या꣡ इ꣡ति ।॥  
वरुणे꣡ति श꣡पा꣡महे त꣡तो वरुण नो मुञ्चे꣡ति वरुण्या᳡द् एवै᳡नम् ए꣡नसो मुञ्चत्य् अ꣡वभृथ निचुम्पुण निचेर् उ꣡रसि निचुम्पुण इ꣡ति यो꣡ ह वा꣡ अय꣡म् अपा꣡म् आ꣡वर्तः꣡ स꣡ हा꣡वभृथः꣡ स꣡ हैष꣡ व꣡रुणस्य पुत्रो꣡ वा꣡ भ्रा꣡ता꣡ वा꣡ त꣡म् एवै᳡त꣡त् स्तौत्य् अ꣡व देवै꣡र् देव꣡कृतम् ए꣡नो यक्षी꣡ति देव꣡कृतम् एवै꣡नो꣡ ऽवयजते꣡ ऽव म꣡र्त्यैर् म꣡र्त्यकृतम् इ꣡ति म꣡र्त्यकृतम् एवै꣡नो꣡ ऽवयजते पुरुरा꣡व्णो देव रिष꣡स् पा꣡ही꣡ति स꣡र्वा꣡भ्यो मा꣡र्तिभ्यो गोपा꣡ये꣡त्य् एवै᳡त꣡द् आ꣡ह ॥॥  
## ५  
समुद्रे꣡ ते हृ꣡दयम् अप्स्व् अ᳡न्त꣡र् इ꣡ति ।॥  
आ꣡पो वै꣡ समुद्रो꣡ र꣡सो वा꣡ आ꣡पस् त꣡द् एनम् एते꣡न र꣡सेन सꣳ꣡सृजति सं꣡ त्वा꣡ विशन्त्व् ओ꣡षधीर् उता꣡प इ꣡ति त꣡द् एनम् एते꣡नोभ꣡येन र꣡सेन सꣳ꣡सृजति य꣡श् चौ꣡षधिषु य꣡श् चा꣡प्सु꣡ द्वौ꣡ विक्रमा꣡ उ꣡दङ्ङ् उ꣡त्क्रा꣡मत्य् एता꣡वती वै꣡ मनुष्ये᳡ जूति꣡र् या꣡वा꣡न् विक्रम꣡स् त꣡द् या꣡वत्य् एवा᳡स्मिन् जूति꣡स् त꣡यैव꣡ पा꣡प्मा꣡नं वि꣡जहा꣡ति ॥॥  
## ६  
सुमित्रिया꣡ न आ꣡प ओ꣡षधयः सन्त्व् इ꣡ति ।॥  
अञ्जलि꣡ना꣡प꣡ उ꣡पा꣡चति व꣡ज्रो वा꣡ आ꣡पो व꣡ज्रेणैवै᳡त꣡न् मित्रधे꣡यं कुरुते दुर्मित्रिया꣡स् त꣡स्मै सन्तु यो᳡ ऽस्मा꣡न् द्वे꣡ष्टि यं꣡ च वयं꣡ द्विष्म꣡ इ꣡ति या꣡म् अस्य दि꣡शं द्वे꣡ष्यः स्या꣡त् तां꣡ दि꣡शं प꣡रा꣡सिञ्चेत् ते꣡नैव꣡ तं꣡ प꣡रा꣡भा꣡वयति ॥॥  
## ७  
द्रुपदा꣡द् इव मुमुचा꣡नः꣡ ।॥  
स्विन् नः꣡ स्ना꣡तो꣡ म꣡ला꣡द् इव पूतं꣡ पवि꣡त्रेणेवा꣡ज्यम् आ꣡पः शुन्धन्तु मै꣡नस इ꣡ति वा꣡सो꣡ ऽपप्ला꣡वयति य꣡थेषी꣡कां꣡ मु꣡ञ्जा꣡द् विवृहे꣡द् एव꣡म् एनꣳ स꣡र्वस्मा꣡त् पा꣡प्म꣡नो वि꣡वृहति स्ना꣡ति त꣡म एवा꣡पहते ॥॥  
## ८  
उ꣡द् वयं꣡ त꣡मसस् परी꣡ति ।॥  
पा꣡प्मा꣡ वै꣡ त꣡मः पा꣡प्मा꣡नम् एव꣡ त꣡मो꣡ ऽपहते स्वः᳡ प꣡श्यन्त उ꣡त्तरम् इ꣡त्य् अयं꣡ वै꣡ लोको᳡ ऽद्भ्य꣡ उ꣡त्तरो ऽस्मि꣡न्न् एव꣡ लोके꣡ प्र꣡तितिष्ठति देवं꣡ देवत्रा꣡ सू꣡र्यम् अ꣡गन्म ज्यो꣡तिर् उत्तम꣡म् इ꣡ति स्वर्गो꣡ वै꣡ लोकः꣡ सू꣡र्यो ज्यो꣡तिर् उत्तमꣳ꣡ स्वर्ग꣡ एव꣡ लोके᳡ ऽन्ततः꣡ प्र꣡तितिष्ठत्य् अ꣡नपेक्षम् ए꣡त्या꣡हवनी꣡यम् उ꣡पतिष्ठते ॥॥  
## ९  
अपो꣡ अद्या꣡न्वचा꣡रिषम् इ꣡ति ।॥  
अपा꣡म् एव꣡ र꣡सम् अ꣡वरुन्द्धे र꣡सेन स꣡मसृक्ष्मही꣡त्य् अपा꣡म् एव꣡ र꣡सम् आ꣡त्म꣡न् धत्ते प꣡यस्वा꣡न् अग्न आ꣡गमं तं꣡ मा꣡ सꣳसृज व꣡र्चसा꣡ प्रज꣡या꣡ च ध꣡नेन चे꣡त्य् आ꣡शि꣡षम् एवै᳡त꣡द् आ꣡शा꣡स्ते ॥॥  
## १०  
ए꣡धो ऽस्य् एधिषीमही꣡ति समि꣡धम् आ꣡दत्ते ।॥  
ए꣡धो ह वा꣡ अग्नेः꣡ समि꣡त् समि꣡द् असि ते꣡जो ऽसि ते꣡जो म꣡यि धेही꣡त्य् आ꣡हवनी꣡ये समि꣡धम् अभ्या꣡दधा꣡त्य् अग्नि꣡म् एवै᳡त꣡या꣡ स꣡मिन्द्धे स꣡ एनꣳ स꣡मिद्धस् ते꣡जसा꣡ स꣡मिन्द्धे ॥॥  
## ११  
आ꣡दित्यं꣡ चरुं꣡ यक्ष्य꣡मा꣡णो निर्व꣡पति ।॥  
आ꣡दित्य꣡म् ईजा꣡न꣡ इयं꣡ वा꣡ अ꣡दितिर् अस्या꣡म् एव꣡ यज्ञं꣡ तनुते᳡ ऽस्या꣡म् इष्ट्वा꣡ प्र꣡तितिष्ठति धेनु꣡र् द꣡क्षिणेयं꣡ वै꣡ धेनु꣡र् इमा꣡म् एव꣡ स꣡र्वा꣡न् का꣡मा꣡न् दुहे वत्सं꣡ पूर्व꣡स्यां꣡ द꣡दा꣡ति मा꣡त꣡रम् उ꣡त्तरस्यां꣡ यदा꣡ वै꣡ वत्सो꣡ मा꣡त꣡रं धयत्य् अ꣡थ सा꣡ प्र꣡त्ता꣡ दुहे प्र꣡त्ता꣡म् एवे᳡माꣳ꣡ स꣡र्वा꣡न् का꣡मा꣡न् दुहे ॥॥  
## १२  
त꣡द् आ꣡हुः ।॥  
प्रे꣡व वा꣡ एषो᳡ ऽस्मा꣡ल् लोका꣡च् च्यवते यो᳡ ऽपो᳡ ऽवभृत꣡म् अभ्यवै꣡ती꣡त्य् अवभृथा꣡द् उदे꣡त्य मैत्रा꣡वरुण्या꣡ पयस्य᳡या꣡ य꣡जते ऽयं꣡ वै꣡ लोको꣡ मित्रो᳡ ऽसौ꣡ व꣡रुणो य꣡द् एवे᳡द꣡म् अ꣡न्तरेण त꣡त् पयस्या᳡ त꣡द् य꣡न् मैत्रा꣡वरुण्या꣡ पयस्य᳡या꣡ य꣡जत एष्व् ए᳡वै᳡त꣡ल् लोके꣡षु प्र꣡तितिष्ठति प्रा꣡णो꣡ वै꣡ मित्रो᳡ ऽपा꣡नो व꣡रुणो꣡ ऽन्नम् एव꣡ पयस्या᳡ त꣡द् य꣡न् मैत्रा꣡वरुण्या꣡ पयस्य᳡या꣡ य꣡जते प्रा꣡ण꣡ एवा᳡न्ना꣡ये ऽन्ततः꣡ प्र꣡तितिष्ठति ॥॥  
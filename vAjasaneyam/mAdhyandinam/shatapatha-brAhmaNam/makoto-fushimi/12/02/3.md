+++
title = "३"

+++


## ०१
<details><summary>मूलम् - Makoto</summary>

स꣡ वा꣡ एष꣡ संवत्सरो꣡ बृहती꣡म् अभिस꣡म्पन्नः ।॥  
द्वा꣡व् आ꣡र्क्ष्यता꣡म् अ꣡ह्नाꣳ꣡ षडहौ꣡ द्वौ꣡ पृष्ठ्या꣡भिप्लवौ꣡ गोआ꣡यु꣡षी दशरा꣡त्र꣡स् त꣡त् ष꣡ट्त्रिꣳशत् ष꣡ट्त्रिꣳशदक्षरा꣡ वै꣡ बृहती꣡ बृहत्या꣡ वै꣡ देवाः꣡ स्वर्गे꣡ लोके꣡ ऽयन्त बृहत्या꣡ स्वर्गं꣡ लोक꣡म् आ꣡प्नुवंस् त꣡थो एवै᳡ष꣡ एत꣡द् बृहत्यै᳡व꣡ स्वर्गे꣡ लोके꣡ य꣡तते बृहत्या꣡ स्वर्गं꣡ लोक꣡म् आ꣡प्नोत्य् अ꣡थ यो꣡ बृहत्यां꣡ का꣡मस् त꣡म् एवै᳡ते꣡नैवंवि꣡द् अ꣡वरुन्द्धे ॥॥
</details>

## ०२
<details><summary>मूलम् - Makoto</summary>

य꣡द् वै꣡ चतुर्विꣳश꣡म् अ꣡हः ।॥  
दशरा꣡त्र꣡स्य वै꣡ त꣡त् सप्तमं꣡ वा꣡ नवमं꣡ वा꣡भिप्लवा꣡त् पृ꣡ष्ठ्यो नि꣡र्मितः पृ꣡ष्ठ्या꣡द् अभिजि꣡द् अभिजि꣡तः स्व꣡रसा꣡मा꣡नः स्व꣡रसा꣡मभ्यो विषुवा꣡न् विषुव꣡तः स्व꣡रसा꣡मा꣡नः स्व꣡रसा꣡मभ्यो विश्व꣡जिद् विश्वजि꣡तः पृ꣡ष्ठ्यः पृ꣡ष्ठ्या꣡द् अभिप्लवो᳡ ऽभिप्लवा꣡द् गोआ꣡यु꣡षी गोआ꣡यु꣡र्भ्यां꣡ दशरा꣡त्रः꣡ ॥॥
</details>

## ०३
<details><summary>मूलम् - Makoto</summary>

अ꣡थैत꣡द् अ꣡हर् आ꣡र्क्ष्यत् ।॥  
य꣡न् महा꣡व्रतं꣡ पञ्चविꣳशो꣡ ह्य् ए᳡त꣡स्य स्तो꣡मो भ꣡वति ना᳡क्ष꣡रा꣡च् छ꣡न्दो व्ये᳡त्य् ए꣡कस्मा꣡न् न꣡ द्वा꣡भ्यां꣡ न꣡ स्तोत्रि꣡यया꣡ स्तो꣡मः ॥॥
</details>

## ०४
<details><summary>मूलम् - Makoto</summary>

अभिप्लवं꣡ पू꣡र्वं पुर꣡स्ता꣡द् विषुव꣡त उपय꣡न्ति ।॥  
पृ꣡ष्ठ्यम् उ꣡त्तरं पुत्रा꣡ वा꣡ अभिप्लवः꣡ पिता꣡ पृ꣡ष्ट्यस् त꣡स्मा꣡त् पूर्ववयसे꣡ पुत्राः꣡ पित꣡रम् उ꣡पजीवन्ति पृ꣡ष्ठ्यम् उप꣡रिष्टा꣡द् विषुव꣡तः पू꣡र्वम् उपय꣡न्त्य् अभिप्लव꣡म् उ꣡त्तरं त꣡स्मा꣡द् उत्तरवयसे꣡ पुत्रा꣡न् पितो꣡पजीवन्त्य् उ꣡प ह वा꣡ एनं पूर्ववयसे꣡ पुत्राः꣡ जीवन्त्य् उ꣡पोत्तरवयसे꣡ पुत्रा꣡न् जीवति य꣡ एव꣡म् एत꣡द् वे꣡द ॥॥
</details>

## ०५
<details><summary>मूलम् - Makoto</summary>

त꣡द् आ꣡हुः ।॥  
य꣡च् चतुर्विꣳश꣡म् अ꣡हर् उपे꣡त्य प्रेया꣡त् कथ꣡म् अ꣡ना꣡गूर्ती भवती꣡ति य꣡द् एवा᳡दः꣡ प्रा꣡यणी꣡यम् अतिरा꣡त्र꣡म् उपय꣡न्ति ते꣡ने꣡ति ब्रूया꣡त् ॥॥
</details>

## ०६
<details><summary>मूलम् - Makoto</summary>

त꣡द् आ꣡हुः ।॥  
य꣡द् द्वा꣡दश मा꣡साः꣡ संवत्सर꣡स्या꣡थैत꣡द् अ꣡हर् अ꣡त्येति य꣡द् वै꣡षुवतम् अ꣡वरेषा꣡म् एता꣡३त् प꣡रेषा꣡म् इत्य् अ꣡वरेषां꣡ चैव꣡ प꣡रेषां꣡ चे꣡ति ह ब्रूया꣡द् आ꣡त्मा꣡ वै꣡ संवत्सर꣡स्य विषुवा꣡न् अ꣡ङ्गा꣡नि मा꣡सा꣡ य꣡त्र वा꣡ आ꣡त्मा꣡ त꣡द् अ꣡ङ्गा꣡नि य꣡त्रो अ꣡ङ्गा꣡नि त꣡द् आ꣡त्मा꣡ न꣡ वा꣡ आ꣡त्मा꣡ङ्गा꣡न्य् अतिरिच्य꣡ते ना᳡त्मा꣡नम् अ꣡ङ्गा꣡न्य् अ꣡तिरिच्यन्त एव꣡म् उ हैत꣡द् अ꣡वरेषां꣡ चैव꣡ प꣡रेषां꣡ च भवति ॥॥
</details>

## ०७
<details><summary>मूलम् - Makoto</summary>

अ꣡थ ह वा꣡ एष꣡ महा꣡सुपर्ण꣡ एव꣡ य꣡त् संवत्सरः꣡ ।॥  
त꣡स्य या꣡न् पुर꣡स्ता꣡द् विषुव꣡तः ष꣡ण् मा꣡सा꣡न् उपय꣡न्ति सो᳡ ऽन्यतरः꣡ पक्षो꣡ ऽथ या꣡न् ष꣡ड् उप꣡रिष्टा꣡त् सो᳡ ऽन्यतर꣡ आ꣡त्मा꣡ विषुवा꣡न् य꣡त्र वा꣡ आ꣡त्मा꣡ त꣡त् पक्षौ꣡ य꣡त्र वा꣡ पक्षौ꣡ त꣡द् आ꣡त्मा꣡ न꣡ वा꣡ आ꣡त्मा꣡ पक्षा꣡व् अतिरिच्य꣡ते ना᳡त्मा꣡नं पक्षा꣡व् अ꣡तिरिच्येते एव꣡म् उ हैत꣡द् अ꣡वरेषां꣡ चैव꣡ प꣡रेषां꣡ च भवति ॥॥
</details>

## ०८
<details><summary>मूलम् - Makoto</summary>

त꣡द् आ꣡हुः ।॥  
य꣡त् पुर꣡स्ता꣡द् विषुव꣡त ऊर्ध्वा꣡न्त् स्तो꣡मा꣡न् ष꣡ण् मा꣡सा꣡न् उपय꣡न्ति ष꣡ड् उप꣡रिष्टा꣡द् आ꣡वृत्ता꣡न् कथ꣡म् अस्यैत꣡ ऊर्ध्वा꣡ स्तो꣡मा꣡ उपेता꣡ भवन्ती꣡ति य꣡म् एवा᳡मु꣡म् ऊर्ध्व꣡स्तोमं दशरा꣡त्र꣡म् उपय꣡न्ति ते꣡ने꣡ति ब्रूया꣡द् देवे꣡भ्यो ह वै꣡ महा꣡व्रतं꣡ न꣡ तस्थे कथ꣡म् ऊर्ध्वै꣡ स्तो꣡मैर् विषुव꣡न्तम् उपा꣡गा꣡ता꣡वृत्तैर् मा꣡म् इ꣡ति ॥॥
</details>

## ०९
<details><summary>मूलम् - Makoto</summary>

ते꣡ ह देवा꣡ ऊचुः ।॥  
उ꣡प तं꣡ यज्ञक्रतुं꣡ जा꣡नीत य꣡ ऊर्ध्व꣡स्तोमो ये꣡नेद꣡म् आ꣡प्न꣡वा꣡मे꣡ति त꣡ एत꣡म् ऊर्ध्व꣡स्तोमं दशरा꣡त्र꣡म् अपश्यन्त् संवत्सर꣡विधं त꣡स्य यः꣡ पृ꣡ष्ठ्यः षडह꣡ ऋत꣡वः स꣡ इमे꣡ लोका꣡श् छन्दोमाः꣡ संवत्सरो꣡ दशम꣡म् अ꣡हस् ते꣡नैनद् आ꣡प्न्वंस् त꣡द् एभ्यो ऽतिष्ठत् ति꣡ष्ठते ह वा꣡ अस्मै महा꣡व्रतं꣡ य꣡ एव꣡म् एत꣡द् वेद ॥॥
</details>

## १०
<details><summary>मूलम् - Makoto</summary>

अ꣡थ वा꣡ अतो꣡ ऽह्ना꣡म् अभ्या꣡रोहः꣡ ।॥  
प्रा꣡यणी꣡येना꣡तिरा꣡त्रे꣡णोदयनी꣡यम् अतिरा꣡त्र꣡म् अभ्या꣡रोहन्ति चतुर्विꣳशे꣡न महा꣡व्रत꣡म् अभिप्लवे꣡न प꣡रम् अभिप्लवं꣡ पृ꣡ष्ठ्येन प꣡रं पृ꣡ष्ठ्यम् अभिजि꣡ता꣡ विश्वजि꣡तꣳ स्व꣡रसा꣡मभिः प꣡रा꣡न्त् स्व꣡रसा꣡म्नो꣡ ऽथैत꣡द् अ꣡हर् अ꣡नभ्या꣡रूढं य꣡द् वै꣡षुवतम् अभि꣡ ह वै꣡ श्रे꣡याꣳ꣡सꣳ रोहति नै᳡न पा꣡पीया꣡न् अभ्या꣡रोहति य꣡ एव꣡म् एत꣡द् वे꣡द ॥॥
</details>

## ११
<details><summary>मूलम् - Makoto</summary>

अ꣡थ वा꣡ अतो꣡ ऽह्नां꣡ निवा꣡हः꣡ ।॥  
प्रा꣡यणी꣡यो ऽतिरा꣡त्र꣡श् चतुर्विꣳशा꣡या꣡ह्ने नि꣡वहति चतुर्विꣳश꣡म् अ꣡हर् अभिप्ल꣡वा꣡या꣡भिप्लवः꣡ पृ꣡ष्ठ्या꣡य पृ꣡ष्ठ्यो ऽभिजि꣡ते ऽभिजित् स्व꣡रसा꣡मभ्यः स्व꣡रसा꣡मा꣡नो विषुव꣡ते विषुवा꣡न्त् स्व꣡रसा꣡मभ्यः स्व꣡रसा꣡मा꣡नो विश्वजि꣡ते विश्वजि꣡त् पृ꣡ष्ठ्या꣡य पृ꣡ष्ठ्यो ऽभिप्लवा꣡या꣡भिप्लवो꣡ गोआ꣡यु꣡र्भ्यां꣡ गोआ꣡यु꣡षी दशरा꣡त्रा꣡य दशरा꣡त्रो꣡ महा꣡व्रता꣡य महा꣡व्रत꣡म् उदयनी꣡या꣡या꣡तिरा꣡त्रा꣡योदयनी꣡यो ऽतिरा꣡त्रः꣡ स्वर्गा꣡य लोका꣡य प्रतिष्ठा꣡या꣡ अन्ना꣡द्या꣡य ॥॥
</details>

## १२
<details><summary>मूलम् - Makoto</summary>

ता꣡नि वा꣡ एता꣡नि ।॥  
यज्ञा꣡रण्या꣡नि यज्ञक्षत्रा꣡णि ता꣡नि शतꣳ꣡शतꣳ रथा꣡ह्न्या꣡न्य् अ꣡न्तरेण ता꣡नि ये꣡ ऽविद्वाꣳ꣡स उपय꣡न्ति य꣡था꣡रण्या꣡न्यां꣡ मुग्धां꣡श् च꣡रतो ऽशना꣡या꣡ वा꣡ पिपा꣡सा꣡ वा꣡ पा꣡प्मा꣡नो र꣡क्षाꣳ꣡सि सचन्ते꣡ ऽथ ये꣡ विद्वाꣳ꣡सो य꣡था꣡ प्रवा꣡हा꣡त् प्रवा꣡ह꣡म् अ꣡भया꣡द् अ꣡भयम् एवꣳ꣡ हैव꣡ ते꣡ देव꣡ता꣡यै देव꣡ता꣡म् उपसं꣡यन्ति ते꣡ स्वस्ति꣡ स्वर्गं꣡ लोकꣳ꣡ स꣡मश्नुवते ॥॥
</details>

## १३
<details><summary>मूलम् - Makoto</summary>

त꣡द् आ꣡हुः ।॥  
क꣡ति संवत्सर꣡स्या꣡हा꣡नि प꣡र꣡ञ्चि क꣡त्य् अर्वा꣡ञ्ची꣡ति स꣡ या꣡नि सकृ꣡त्सकृद् उपय꣡न्ति ता꣡नि प꣡रा꣡ञ्च्य् अ꣡थ या꣡नि पु꣡नःपुनस् ता꣡न्य् अर्वा꣡ञ्च्य् अर्वा꣡ञ्ची꣡ति ह त्व् ए᳡वै᳡ना꣡न्य् उ꣡पा꣡सीत षडह꣡योर् ह्य् आ꣡वृत्तिम् अ꣡न्व् आ꣡व꣡र्तते ॥॥
</details>
+++
title = "४"

+++


## ०१
<details><summary>मूलम् - Makoto</summary>

अ꣡थ प्रा꣡त꣡र् भ꣡स्मा꣡न्य् उद्धृ꣡त्य ।॥  
गोम꣡येना꣡लि꣡प्या꣡र꣡ण्योर् एवा᳡ग्नी꣡ समा꣡रो꣡ह्य प्रत्य꣡वस्यति मथित्वा꣡ गा꣡र्हपत्यम् उद्धृ꣡त्या꣡हवनीयम् आ꣡हृ꣡त्या꣡न्वा꣡हा꣡र्यप꣡चनम् अग्न꣡ये पथिकृ꣡ते ऽष्टा꣡कपा꣡लं पुरोडा꣡शं नि꣡र्वपेत् त꣡स्या꣡वृ꣡त् ता꣡ एव꣡ सप्त꣡दश सा꣡मिधेनी꣡र् अ꣡नुब्रूया꣡द् वा꣡र्त्रघ्ना꣡व् आ꣡ज्यभा꣡गौ विरा꣡जौ संया꣡ज्ये᳡ अ꣡थैते꣡ या꣡ज्या꣡नुवा꣡क्ये᳡ वे꣡त्था꣡ हि꣡ वेधो꣡ अ꣡ध्वनः पथ꣡श् च देवा꣡ञ्जसा꣡ अ꣡ग्ने यज्ञे꣡षु सुक्रतव् इ꣡त्य् अ꣡थ या꣡ज्या꣡ देवा꣡ना꣡म् अ꣡पि प꣡न्था꣡म् अगन्म य꣡च् छक्न꣡वा꣡म त꣡द् अनुप्र꣡वोढुम् अग्नि꣡र् विद्वा꣡न्त् स꣡ यज्ञा꣡त् से꣡द् उ हो꣡ता꣡ सो꣡ अध्वरा꣡न्त् स꣡ ऋतू꣡न् कल्पया꣡ती꣡त्य् अग्नि꣡र् वै꣡ पथिकृ꣡त् पथा꣡म् अपिनेता꣡ स꣡ एवै᳡नं यज्ञपथ꣡म् अ꣡पिनयत्य् एत꣡द् एव꣡ त꣡त्र क꣡र्म ॥॥
</details>

## ०२
<details><summary>मूलम् - Makoto</summary>

त꣡द् आ꣡हुः ।॥  
य꣡स्या꣡ग्न꣡यः सꣳसृज्ये꣡रन् किं꣡ त꣡त्र क꣡र्म का꣡ प्रा꣡यश्चित्तिर् इ꣡ति स꣡ य꣡दि पर꣡स्ता꣡द् द꣡हन्न् अभीया꣡त् त꣡द् विद्या꣡त् पर꣡स्ता꣡न् मा꣡ शुक्र꣡म् आ꣡गन्न् उ꣡प मां꣡ देवाः꣡ प्रा꣡भूवञ् छ्रे꣡या꣡न् भविष्या꣡मी꣡ति य꣡द्य् उ अस्य हृ꣡दयं व्य् ए᳡व꣡ लिखे꣡द् अग्न꣡ये वि꣡विचये ऽष्टा꣡कपा꣡लं पुरोडा꣡शं नि꣡र्वपेत् त꣡स्या꣡वृ꣡त् ता꣡ एव꣡ सप्त꣡दश सा꣡मिधेनी꣡र् अ꣡नुब्रूया꣡द् वा꣡र्त्रघ्ना꣡व् आ꣡ज्यभा꣡गौ विरा꣡जौ संया꣡ज्ये᳡ अ꣡थैते꣡ या꣡ज्या꣡नुवा꣡क्ये᳡ वि꣡ ते वि꣡ष्वग् वा꣡ता꣡जूता꣡सो अग्ने भा꣡मा꣡सः शुचे शुचयश् चरन्ति तुविम्रक्षा꣡सो दिव्या꣡ न꣡वग्वा꣡ व꣡ना꣡वनन्ति धृषता꣡ रुज꣡न्त इ꣡त्य् अ꣡थ या꣡ज्या᳡ त्वा꣡म् अग्ने मा꣡नुषीर् ईडते वि꣡शो होत्रा꣡वि꣡दं वि꣡विचिꣳ रत्नधा꣡तमम् गु꣡हा꣡ स꣡न्तꣳ सुभग विश्व꣡दर्शतं तुविष्वण꣡सꣳ सुय꣡जं घृतश्रि꣡यम् इ꣡त्य् अ꣡थो ह यो꣡ द्विषतो꣡ भ्रा꣡तृव्या꣡द् व्या꣡वि꣡वृत्सेत त꣡त्का꣡म एत꣡या꣡ यजेत वि꣡ हैवा᳡स्मा꣡द् वर्तत एत꣡द् एव꣡ त꣡त्र क꣡र्म ॥॥
</details>

## ०३
<details><summary>मूलम् - Makoto</summary>

य꣡द् व् अय꣡म् इतो꣡ द꣡हन्न् अभीया꣡त् ।॥  
त꣡द् विद्या꣡द् अभि꣡ द्वि꣡षन्तं भ्रा꣡तृव्यं भविष्या꣡मि श्रे꣡या꣡न् भविष्या꣡मी꣡ति य꣡द्य् उ अस्य हृ꣡दयं व्य् ए᳡व꣡ लिखे꣡द् अग्न꣡ये संवर्गा꣡या꣡ष्टा꣡कपा꣡लं पुरोडा꣡शं नि꣡र्वपेत् त꣡स्या꣡वृ꣡त् ता꣡ एव꣡ सप्त꣡दश सा꣡मिधेनी꣡र् अ꣡नुब्रूया꣡द् वा꣡र्त्रघ्ना꣡व् आ꣡ज्यभा꣡गौ विरा꣡जौ संया꣡ज्ये᳡ अ꣡थैते꣡ या꣡ज्या꣡नुवा꣡क्ये᳡ प꣡रस्या꣡ अ꣡धि संवतो꣡ ऽवरा꣡२ꣳ अभ्या꣡तर य꣡त्रा꣡ह꣡म् अ꣡स्मि ता꣡२ꣳ अवेत्य् अ꣡थ या꣡ज्या᳡ मा꣡ नो अस्मि꣡न् महा꣡धने प꣡रा꣡वर्ग्भा꣡रभृ꣡द् यथा꣡ स꣡ व꣡र्गꣳ सꣳ꣡ रयिं꣡ जयेत्य꣡थो ह यो꣡ द्विष्तो꣡ भ्रा꣡तृव्या꣡त् संवि꣡वृक्षेत त꣡त्का꣡म एत꣡या꣡ यजेत सꣳ꣡ हैवा᳡स्मा꣡द् वृङ्क्त एत꣡द् एव꣡ त꣡त्र क꣡र्म ॥॥
</details>

## ०४
<details><summary>मूलम् - Makoto</summary>

त꣡द् आ꣡हुः ।॥  
य꣡स्य वैद्युतो꣡ द꣡हेत् किं꣡ त꣡त्र क꣡र्म का꣡ प्रा꣡यश्चित्तिर् इ꣡ति त꣡द् विद्या꣡द् उप꣡रिष्टा꣡न् मा꣡ शुक्रम् आ꣡गन्न् उ꣡प मां꣡ देवाः꣡ प्रा꣡भूवञ् छ्रे꣡या꣡न् भविष्या꣡मी꣡ति य꣡द्य् उ अस्य हृ꣡दयं व्य् ए᳡व꣡ लिखे꣡द् अग्न꣡ये ऽप्सुमते ऽष्टा꣡कपा꣡लं पुरोडा꣡शं नि꣡र्वपेत् त꣡स्या꣡वृ꣡त् ता꣡ एव꣡ सप्त꣡दश सा꣡मिधेनी꣡र् अ꣡नुब्रूया꣡द् वा꣡र्त्रघ्ना꣡व् आ꣡ज्यभा꣡गौ विरा꣡जौ संया꣡ज्ये᳡ अ꣡थैते꣡ या꣡ज्या꣡नुवा꣡क्ये᳡ अप्स्व् अ᳡ग्ने स꣡धिष् ट꣡व सौ꣡षधीर् अ꣡नुरुध्यसे ग꣡र्भे स꣡न् जा꣡यसे पु꣡नर् इ꣡त्य् अ꣡थ या꣡ज्या᳡ ग꣡र्भे अस्यो꣡षधीनां꣡ ग꣡र्भो व꣡नस्प꣡तीना꣡म् ग꣡र्भा꣡ वि꣡श्वस्य भूतस्या꣡ग्ने ग꣡र्भो अपा꣡म् असी꣡ति शा꣡न्तिम् एवा᳡भ्या꣡म् एत꣡द् वदति य꣡जमा꣡नस्य प्रजा꣡यै पशूना꣡म् अ꣡हिꣳसा꣡या꣡ एत꣡द् एव꣡ त꣡त्र क꣡र्म ॥॥
</details>

## ०५
<details><summary>मूलम् - Makoto</summary>

त꣡दा꣡हुः ।॥  
य꣡स्या꣡ग्न꣡यो ऽमेध्यै꣡रग्नि꣡भिः सꣳसृज्ये꣡रन्किं꣡ त꣡त्र क꣡र्म का꣡ प्रा꣡यश्चित्तिरि꣡त्यग्न꣡ये शु꣡चये ऽष्टा꣡कपा꣡लं पुरोडा꣡शं नि꣡र्वपेत्त꣡स्या꣡वृत्ता꣡ एव꣡ सप्त꣡दश सा꣡मिधेनी꣡र् अ꣡नुब्रूया꣡द् वा꣡र्त्रघ्ना꣡व् आ꣡ज्यभा꣡गौ विरा꣡जौ संया꣡ज्ये᳡ अ꣡थैते꣡ या꣡ज्या꣡नुवा꣡क्ये᳡ अग्निः꣡ शु꣡चिव्रततमः शु꣡चिर्वि꣡प्रः शु꣡चिः कविः꣡ ॥  
शु꣡ची रोचत आ꣡हुत इ꣡त्य꣡थ या꣡ज्यो꣡दग्ने शु꣡चयस्त꣡व शुक्रा꣡ भ्रा꣡जन्त ईरते त꣡व ज्यो꣡तीꣳष्यर्च꣡य इ꣡ति शा꣡न्तिम् एवा᳡भ्या꣡म् एत꣡द् वदति य꣡जमा꣡नस्य प्रजा꣡यै पशूना꣡म् अ꣡हिꣳसा꣡या꣡ एत꣡द् एव꣡ त꣡त्र क꣡र्म ॥॥
</details>

## ०६
<details><summary>मूलम् - Makoto</summary>

त꣡द् आ꣡हुः ।॥  
य꣡स्या꣡हवनी꣡यम् अ꣡नुद्धृतम् आ꣡दित्यो᳡ ऽभ्यस्तमिया꣡त् किं꣡ त꣡त्र क꣡र्म का꣡ प्रा꣡यश्चित्तिर् इ꣡त्य् एते꣡ वै꣡ रश्म꣡यो वि꣡श्वे देवा꣡स् ते᳡ ऽस्मा꣡द् अपप्र꣡यन्ति त꣡द् अस्मै व्यृ᳡ध्यते य꣡स्मा꣡द् देवा꣡ अपप्रय꣡न्ति ता꣡म् अ꣡नु व्यृ᳡द्धिं य꣡श् च वे꣡द य꣡श् च न꣡ ता꣡ उभा꣡व् आ꣡हतुर् अ꣡नुद्धृतम् अस्या꣡भ्य꣡स्तमगा꣡द् इ꣡ति त꣡त्रेत्थं꣡ कुर्या꣡द् ध꣡रितꣳ हि꣡रण्यं दर्भे꣡ प्रब꣡ध्य पश्चा꣡द् ध꣡र्तवै꣡ ब्रूया꣡त् त꣡द् एत꣡स्य रूपं꣡ क्रियते य꣡ एष꣡ त꣡पत्य् अ꣡हर् वा꣡ एत꣡द् अ꣡ह्नो रूपं꣡ क्रियते पवि꣡त्रं दर्भाः꣡ पव꣡यत्य् एवै᳡नं त꣡द् अ꣡थेध्म꣡म् आ꣡दी꣡प्य प्रा꣡ञ्चꣳ ह꣡र्तवै꣡ ब्रूया꣡द् ब्रा꣡ह्मण꣡ आ꣡र्षेय꣡ उ꣡द्धरेद् ब्रा꣡ह्मणो꣡ वा꣡ आ꣡र्षेयः स꣡र्वा꣡ देव꣡ताः꣡ स꣡र्वा꣡भिर् एवै᳡नं त꣡द् देव꣡ता꣡भिः स꣡मर्धयति त꣡म् उपसमा꣡धा꣡य प्रतिपरे꣡त्य गा꣡र्हपत्य आ꣡ज्यम् अधिश्रि꣡त्योद्वा꣡स्योत्पू꣡या꣡वे꣡क्ष्य चतुर्गृहीतम् आ꣡ज्यं गृहीत्वा꣡ समि꣡धम् उपसंगृ꣡ह्य प्रा꣡ङ् उदा꣡द्रवत्य् अ꣡था꣡हवनी꣡ये समि꣡धम् अभ्या꣡धा꣡य द꣡क्षिणं जा꣡न्व् आ꣡च्य जुहोति वि꣡श्वेभ्यो देवे꣡भ्यः स्वा꣡हे꣡ति स꣡ य꣡था꣡ ब्रा꣡ह्मण꣡म् आ꣡वसथवा꣡सि꣡नं क्रुद्धं꣡ य꣡न्तम् उक्षवेह꣡तोपमन्त्र꣡येतैव꣡म् एवै᳡त꣡द् वि꣡श्वा꣡न् देवा꣡न् उ꣡पमन्त्रयते जा꣡न꣡न्ति हैनम् उ꣡प हैनम् आ꣡वर्तन्त एत꣡द् एव꣡ तत्र꣡ क꣡र्म ॥॥
</details>

## ०७
<details><summary>मूलम् - Makoto</summary>

त꣡द् आ꣡हुः ।॥  
य꣡स्या꣡हवनी꣡यम् अ꣡नुद्धृतम् आ꣡दित्यो᳡ ऽभ्युदिया꣡त् किं꣡ त꣡त्र क꣡र्म का꣡ प्रा꣡यश्चित्तिर् इ꣡त्य् एते꣡ वै꣡ रश्म꣡यो वि꣡श्वे देवा꣡स् ते᳡ ऽस्मा꣡द् ऊषिवाꣳ꣡सो ऽपप्र꣡यन्ति त꣡द् अस्मै व्यृ᳡ध्यते य꣡स्मा꣡द् देवा꣡ अपप्रय꣡न्ति ता꣡म् अ꣡नु व्यृ᳡द्धिं य꣡श् च वे꣡द य꣡श् च न꣡ ता꣡ उभा꣡व् आ꣡हतुर् अ꣡नुद्धृतम् अस्या꣡भ्यु꣡दगा꣡द् इ꣡ति त꣡त्रेत्थं कुर्या꣡द् रजतꣳ꣡ हि꣡रण्यं दर्भे꣡ प्रब꣡ध्य पुर꣡स्ता꣡द् ध꣡र्तवै꣡ ब्रूया꣡त् त꣡च् चन्द्र꣡मसो रूपं꣡ क्रियते रा꣡त्रिर् वै꣡ चन्द्र꣡मा꣡स् त꣡द् रा꣡त्रे रूपं꣡ क्रियते पवि꣡त्रं दर्भाः꣡ पव꣡यत्य् एवै᳡नं त꣡द् अ꣡थेध्म꣡म् आ꣡दी꣡प्या꣡न्व꣡ञ्चꣳ ह꣡र्तवै꣡ ब्रूया꣡द् ब्रा꣡ह्मण꣡ आ꣡र्षेय꣡ उ꣡द्धरेत् ब्रा꣡ह्मणो꣡ वा꣡ आ꣡र्षेयः꣡ स꣡र्वा꣡ देव꣡ताः꣡ स꣡र्वा꣡भिर् एवै᳡नं त꣡द् देव꣡ता꣡भिः स꣡मर्धयति त꣡म् उपसमा꣡धा꣡य प्रतिपरे꣡त्य गा꣡र्हपत्य आ꣡ज्यम् अधिश्रि꣡त्योद्वा꣡स्योत्पू꣡या꣡वे꣡क्ष्य यथा꣡गृहीतम् आ꣡ज्यं गृहीत्वा꣡ समि꣡धम् उपसंगृ꣡ह्य प्रा꣡ङ् उदा꣡द्रवत्य् अ꣡था꣡हवनी꣡ये समि꣡धम् अभ्या꣡धा꣡य द꣡क्षिणं जा꣡न्व् आ꣡च्य जुहोति वि꣡श्वेभ्यो देवे꣡भ्यः स्वा꣡हे꣡ति सो᳡ ऽसा꣡व् एव꣡ ब꣡न्धुर् न꣡ ह वै꣡ त꣡त्र का꣡ चना꣡र्तिर् न꣡ रि꣡ष्टिर् भवति य꣡त्रैषा꣡ प्रा꣡यश्चित्तिः क्रिय꣡त एत꣡द् एव꣡ त꣡त्र कर्म꣡  ॥॥
</details>
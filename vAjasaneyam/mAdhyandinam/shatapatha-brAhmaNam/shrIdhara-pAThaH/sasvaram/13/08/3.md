+++
title = "३"

+++
## ०१
अ᳘थ सर्व्वौषध᳘म्वपति॥  
य᳘दे᳘वादः᳘ सर्व्वौषधन्त᳘देत᳘द्बह्वी᳘भिस्तद्व᳘पत्ये᳘कयेदन्दै᳘वञ्चैव तत्पि᳘त्र्यञ्च व्व्या᳘करोत्यश्वत्थे᳘ वो निष᳘दनम्पर्ण्णे᳘ वो व्वसति᳘ष्कृते᳘ति ज्योग्जीवा᳘तुमे᳘वैभ्य ऽएतदा᳘शास्ते त᳘थो हैषामे᳘कैको᳘ ऽपरो जर᳘सा ऽनुप्रैति॥  
## ०२
(त्य᳘) अ᳘थैनन्नि᳘वपति॥  
(ती) इयम्वै᳘ पृथिवी᳘ प्रति᳘ष्ठा ऽस्या᳘मे᳘वैनमेत᳘त्प्रतिष्ठा᳘याम्प्र᳘तिष्ठापयति पु᳘रा ऽदित्य᳘स्योदया᳘त्तिर᳘ ऽइव वै᳘ पित᳘रस्तिर᳘ ऽइव रा᳘त्रिस्तिर᳘ ऽएव त᳘त्करोति य᳘था कुर्व्व᳘तो ऽभ्युदियात्त᳘देनमुभ᳘योरहोरात्र᳘योः प्र᳘तिष्ठापयति॥  
## ०३
सविता᳘ ते श᳘रीराणि॥  
मातु᳘रुप᳘स्थ ऽआ᳘वपत्वि᳘ति सवि᳘तै᳘वास्यैतच्छ᳘रीराण्यस्यै᳘ पृथिव्यै᳘ मातु᳘रुप᳘स्थ ऽआ᳘वपति त᳘स्मै पृथिवि श᳘म्भवे᳘ति य᳘थै᳘वास्मा ऽइयᳫँ᳭ शᳫँ᳭ स्या᳘देव᳘मेत᳘दाह प्प्रजा᳘पतौ त्वा देव᳘तायामु᳘पोदके लोके नि᳘दधाम्यसावि᳘ति ना᳘म गृह्णात्ययम्वै᳘ लोक ऽउ᳘पोदकस्त᳘देनम्प्रजा᳘पतौ देव᳘तायामु᳘पोदके लोके नि᳘दधाति॥  
## ०४
(त्य᳘) अ᳘थ क᳘ञ्चिदाह॥  
(है) एतान्दि᳘शम᳘नवानन्त्सृत्वा᳘ कुम्भ᳘म्प्रक्षीया᳘नपेक्षमाण ऽएही᳘ति त᳘त्र जपति प᳘रं मृत्यो ऽअ᳘नुप᳘रेहि प᳘न्थां य᳘स्ते ऽअन्य ऽइ᳘तरो देवया᳘नात्। च᳘क्षुष्मते शृण्वते [[???]] ते᳘ ब्रवीमि मा᳘ नः प्प्रजा᳘ᳫँ᳘ रीरिषो᳘ मोत᳘ व्वीरानि᳘ति ज्योग्जीवा᳘तुमे᳘वैभ्य ऽएतदा᳘शास्ते त᳘थो हैषामे᳘कैको᳘ ऽपरो जर᳘सा ऽनुप्रैति॥  
## ०५
(त्य᳘) अ᳘थैनं यथाङ्ग᳘ङ्कल्पयति॥  
शम्वा᳘तः शᳫँ᳭ हि᳘ ते घृ᳘णिः श᳘न्ते भवन्त्वि᳘ष्टकाः। श᳘न्ते भवन्त्वग्न᳘यः पा᳘र्थिवासो मा᳘ त्वा ऽभि᳘शूशुचन्॥ क᳘ल्पन्तान्ते दि᳘शस्तु᳘भ्यमा᳘पः शिव᳘तमास्तु᳘भ्यम्भवन्तु सि᳘न्धवः। अन्त᳘रिक्षᳫँ᳭ शिवन्तु᳘भ्यं क᳘ल्पन्तां ते दि᳘शः स᳘र्व्वा ऽइ᳘त्येत᳘दे᳘वास्मै स᳘र्व्वङ्कल्पयत्येत᳘दस्मै शिव᳘ङ्करोति॥  
## ०६
(त्य᳘) अ᳘थ त्र᳘योदश पादमात्र्य᳘ ऽइ᳘ष्टका ऽअलक्षणाः᳘ कृता᳘ भवन्ति॥  
या᳘ ऽए᳘वामू᳘रग्नावि᳘ष्टकास्ता᳘ ऽएता य᳘जुषा ता᳘ ऽउपद᳘धाति तूष्णी᳘मिमा दै᳘वञ्चैव तत्पि᳘त्र्यञ्च व्व्या᳘करोति॥  
## ०७
त्र᳘योदश भवन्ति॥  
त्र᳘योदश मा᳘साः सम्वत्सर᳘ ऽऋतु᳘ष्वे᳘वैनमेत᳘त्सम्वत्सरे᳘ प्प्रतिष्ठा᳘याम्प्र᳘तिष्ठापयति॥  
## ०८
पादमा᳘त्र्यो भवन्ति॥  
प्रतिष्ठा वै पा᳘दः प्रतिष्ठा᳘मे᳘वास्मै करोत्यलक्षणा᳘ भवन्ति तिर᳘ ऽइव वै᳘ पित᳘रस्तिर᳘ ऽइव तद्य᳘दलक्षण᳘न्तिर᳘ एव त᳘त्तिरः᳘ करोति॥  
## ०९
ता᳘सामे᳘काम्म᳘ध्ये प्प्रा᳘चीमु᳘पदधाति॥  
स᳘ ऽआत्मा᳘ तिस्रः᳘ पुर᳘स्तान्मूर्द्धसᳫँ᳭ हितास्तच्छि᳘रस्तिस्रो᳘ दक्षिणतः स द᳘क्षिणः पक्ष᳘स्तिस्र᳘ ऽउत्तरतः स ऽउ᳘त्तरः पक्ष᳘स्तिस्रः᳘ पश्चात्तत्पु᳘च्छ᳘ᳫँ᳘ सो ऽस्यैष᳘ पक्षपुच्छ᳘वानात्मा य᳘थै᳘वाग्नेस्त᳘था॥  
## १०
(था᳘ ऽथ) अ᳘थ प्रदरात्पुरीषमा᳘हर्त्तवा᳘ ऽआह [[???]]॥  
(है) एत᳘द्धास्याः पि᳘त्र्यम᳘नतिरिक्तम᳘थो ऽअघ᳘मेव तद्ब᳘द्धृ करोत्यस्मि᳘न्नु है᳘के ऽवान्तरदेशे᳘ कर्षू᳘ङ्खात्वा त᳘तो ऽभ्याहा᳘रङ्कुर्व्वन्ति प᳘रिकृषन्त्यु है᳘के दक्षिणतः᳘ पश्चा᳘दुत्तरतस्त᳘तो ऽभ्याहा᳘रङ्कुर्व्वन्ति स य᳘था काम᳘येत त᳘था कुर्य्यात्॥  
## ११
(त्त) तद्वै न᳘ मह᳘त्कुर्य्यात्॥  
(न्ने᳘) ने᳘न्मह᳘दघ᳘ङ्कर᳘वाणी᳘ति यावानु᳘द्बाहुः [[???]] पु᳘रुषस्ता᳘वत्क्षत्रि᳘यस्य कुर्य्यान्मुखदघ्नं᳘ ब्राह्मण᳘स्योपस्थदघ्न᳘ᳫँ᳘ स्त्रिया᳘ ऽऊरुदघ्नम्वै᳘श्यस्याष्ठीवद्दघ्न᳘ᳫँ᳘ शूद्र᳘स्यैव᳘म्वीर्य्या ह्ये᳘त ऽइ᳘ति॥  
## १२
(त्य᳘) अ᳘धोजानु᳘ त्वेव᳘ कुर्य्यात्॥  
(त्त) तथा᳘ ऽपरस्मा ऽअवकाशन्न᳘ करोति त᳘स्य क्रिय᳘माणस्य तेजनी᳘मुत्तरतो᳘ धारयन्ति [[???]] प्प्रजा᳘ ह सा᳘ प्प्रजा᳘मेव त᳘दुत्तरतो᳘ धारयन्ति तान्न᳘ न्यस्येद्धृत्वा᳘ [[???]] वैनामूढ्वा᳘ वा गृहेषू᳘च्छ्रयेत्प्रजा᳘मेव त᳘द्गृहेषू᳘च्छ्रयति॥  
## १३
कृत्वा य᳘वान्वपति॥  
(त्य) अघं᳘ मे यवयानित्य᳘वकाभिः प्र᳘च्छादयति क᳘म्मे ऽसदि᳘ति दर्भैः प्र᳘च्छादयत्यरूक्ष᳘तायै॥  

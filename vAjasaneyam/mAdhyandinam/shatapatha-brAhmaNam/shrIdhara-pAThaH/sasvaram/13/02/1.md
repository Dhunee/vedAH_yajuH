+++
title = "१"

+++
## ०१
प्प्रजा᳘पतिर्द्देवे᳘भ्यो यज्ञान्व्या᳘दिशत्॥  
(त्स᳘) स᳘ ऽआत्म᳘न्नश्वमेध᳘मधत्त ते᳘ देवाः᳘ प्प्रजा᳘पतिमब्रुवन्नेष वै᳘ यज्ञो य᳘दश्वमेधो᳘ ऽपि नो᳘ ऽत्रास्तु भग ऽइ᳘ति ते᳘भ्य ऽएता᳘नन्नहोमा᳘नकल्पयद्य᳘दन्नहोमा᳘ञ्जुहोति देवा᳘नेव त᳘त्प्रीणाति॥  
## ०२
(त्या᳘) आ᳘ज्येन जुहोति॥  
ते᳘जो वा ऽआ᳘ज्यन्ते᳘जसै᳘वास्मिंस्तत्ते᳘जो दधात्या᳘ज्येन जुहोत्येतद्वै᳘ देवा᳘नां प्रियन्धा᳘म यदा᳘ज्यं प्रिये᳘णै᳘वैनान्धा᳘म्ना[[!!]] स᳘मर्द्धयति॥  
## ०३
स᳘क्तुभिर्ज्जुहोति॥  
देवा᳘नाम्वा᳘ ऽएत᳘द्रूपं यत्स᳘क्तवो देवा᳘नेव त᳘त्प्रीणाति॥  
## ०४
धाना᳘भिर्ज्जुहोति॥  
(त्य) अहोरात्रा᳘णाम्वा᳘ ऽएत᳘द्रूपं य᳘द्धाना᳘ ऽअहोरात्रा᳘ण्येव त᳘त्प्रीणाति॥  
## ०५
लाजै᳘र्ज्जुहोति॥  
न᳘क्षत्राणाम्वा᳘ ऽएत᳘द्रूपं य᳘ल्लाजा न᳘क्षत्राण्येव त᳘त्प्रीणाति प्राणा᳘य स्वा᳘हा ऽपाना᳘य स्वाहे᳘ति नामग्ग्रा᳘हञ्जुहोति नामग्ग्रा᳘हमे᳘वैनांस्त᳘त्प्रीणात्ये᳘कस्मै स्वा᳘हा द्वा᳘भ्याᳫ᳭ स्वा᳘हा शता᳘य स्वाहै᳘कशताय स्वाहे᳘त्यनुपूर्व्व᳘ञ्जुहोत्यनुपूर्व्व᳘मे᳘वैनांस्त᳘त्प्रीणात्ये᳘कोत्तरा जुहोत्येकवृद्वै᳘ स्वर्ग्गो᳘ लोक᳘ ऽएक᳘धै᳘वैनᳫ᳭ स्वर्ग्गं᳘ लोक᳘ङ्गमयति प᳘राचीर्ज्जुहोति प᳘राङिव वै᳘ स्वर्ग्गो᳘ लोकः᳘ स्वर्ग्ग᳘स्य लोक᳘स्याभि᳘जित्यै॥  
## ०६
(त्या ऽई) ईश्वरो वा᳘ ऽएषः[[!!]]॥  
(०) प᳘राङ्प्रद᳘घोर्य्यः प᳘राचीरा᳘हुतीर्ज्जुहो᳘ति नै᳘कशतम᳘त्येति[[!!]] यदे᳘कशतमतीयादा᳘युषा य᳘जमानं᳘ व्व्य᳘र्द्धयेदे᳘कशतञ्जुहोति शता᳘युर्व्वै पु᳘रुष ऽआत्मै᳘कशत ऽआ᳘युष्ये᳘वात्मन्प्र᳘तितिष्ठति᳘ व्युष्ट्यै स्वा᳘हा स्वर्ग्गा᳘य स्वाहे᳘त्युत्तमे ऽआ᳘हुती जुहोति रा᳘त्रिर्व्वै᳘ व्व्युष्टिर᳘हः स्व᳘र्ग्गो ऽहोरात्रे᳘ ऽएव त᳘त्प्रीणाति॥  
## ०७
त᳘दाहुः॥  
(र्य्य᳘) य᳘दुभे दि᳘वा वा न᳘क्तम्वा जुहुया᳘दहोरात्रे᳘ मोहये᳘द्व्युष्ट्यै स्वाहेत्य᳘नुदित ऽआदित्ये᳘ जुहो᳘ति स्वर्ग्गा᳘य स्वाहेत्यु᳘दिते ऽहोरात्र᳘योर᳘व्यतिमोहाय॥  

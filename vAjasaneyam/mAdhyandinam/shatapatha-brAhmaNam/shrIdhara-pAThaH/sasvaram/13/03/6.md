+++
title = "६"

+++
## ०१
अ᳘श्वस्य वा ऽआ᳘लब्धस्य॥  
मे᳘ध ऽउ᳘दक्रामत्त᳘दश्वस्तोमी᳘यमभवद्य᳘दश्वस्तोमी᳘यञ्जुहोत्य᳘श्वमेव मे᳘धसा स᳘मर्द्धयति॥  
## ०२
(त्या᳘) आ᳘ज्येन जुहोति॥  
मे᳘धो वा ऽआ᳘ज्यम्मे᳘धो ऽश्वस्तोमी᳘यम्मे᳘धसै᳘वास्मिंस्तन्मे᳘धो दधात्या᳘ज्येन जुहोत्येतद्वै᳘ देवा᳘नाप्प्रियन्धा᳘म यदा᳘ज्यम्प्रिये᳘णै᳘वैनान्धा᳘म्ना स᳘मर्द्धयति॥  
## ०३
(त्य) अश्वस्तोमी᳘यᳫँ᳭ हुत्वा द्वि᳘पदा जुहोति॥  
(त्य᳘) अ᳘श्वो वा᳘ ऽअश्वस्तोमी᳘यम्पु᳘रुषो द्वि᳘पदा द्विपाद्वै पु᳘रुषो द्वि᳘प्प्रतिष्ठस्त᳘देनम्प्रतिष्ठ᳘या स᳘मर्द्धयति॥  
## ०४
त᳘दाहुः॥  
(र) अश्वस्तोमी᳘यम्पू᳘र्व्वᳫँ᳭ होत᳘व्यां ३ द्विप᳘दा ३ ऽइ᳘ति पश᳘वो वा᳘ ऽअश्वस्तोमी᳘यम्पु᳘रुषो द्वि᳘पदा य᳘दश्वस्तोमी᳘यᳫँ᳭ हुत्वा द्वि᳘पदा जुहो᳘ति त᳘स्मात्पु᳘रुष ऽउप᳘रिष्टात्पशून᳘धितिष्ठति॥  
## ०५
षो᳘डशाश्वस्तोमी᳘या जुहोति॥  
षो᳘डशकला वै᳘ पश᳘वः सा᳘ पशूनाम्मा᳘त्रा पशू᳘नेव मा᳘त्रया स᳘मर्द्धयति यत्क᳘नीयसीर्व्वा भू्यसीर्व्वा[[!!]] जुहुया᳘त्पशून्मा᳘त्रया᳘ व्य᳘र्द्धयेत्षो᳘डश जुहोति षो᳘डशकला वै᳘ पश᳘वः सा᳘ पशूनाम्मा᳘त्रा पशू᳘नेव मा᳘त्रया स᳘मर्द्धयति᳘ नान्या᳘मुत्तमामा᳘हुतिञ्जुहोति य᳘दन्या᳘मुत्तमामा᳘हुतिञ्जुहुया᳘त्प्र प्प्र᳘तिष्ठा᳘यै च्यवेत द्वि᳘पदा ऽउत्तमा᳘ जुहोति प्प्रतिष्ठा वै द्वि᳘पदाः प्प्र᳘त्येव᳘ तिष्ठति जुम्बका᳘य स्वाहे᳘त्यवभृथ᳘ ऽउत्तमामा᳘हुतिञ्जुहोति व्व᳘रुणो वै᳘ जुम्बकः᳘ साक्षा᳘देव व्व᳘रुणम᳘वयजते शुक्ल᳘स्य खलते᳘र्व्विक्लिध᳘स्य पिङ्गाक्ष᳘स्य मूर्द्ध᳘नि जुहोत्येतद्वै व्व᳘रुणस्य रूप᳘ᳫँ᳘ रूपे᳘णैव व्व᳘रुणम᳘वयजते॥  
## ०६
द्वा᳘दश ब्रह्मौदना᳘नुत्था᳘य नि᳘र्व्वपति॥  
द्वादश᳘भिर्व्वे᳘ष्टिभिर्य्यजते त᳘दाहुर्य्यज्ञ᳘स्य वा᳘ ऽएत᳘द्रूपं यदि᳘ष्टयो यदि᳘ष्टिभिर्य्य᳘जेतोपना᳘मुक ऽएनं यज्ञः᳘ स्यात्पा᳘पीयांस्तु᳘ स्याद्यात᳘यामानि वा᳘ ऽएत᳘दीजान᳘स्य च्छ᳘न्दाᳫँ᳭सि भवन्ति ता᳘नि कि᳘मेता᳘वदाशु प्प्र᳘युञ्जीत स᳘र्व्वा वै स᳘ᳫँ᳘स्थिते यज्ञे व्वा᳘गाप्यते सा᳘ ऽत्रा ऽऽप्ता᳘ यात᳘याम्नी भवति क्रूरी᳘कृतेव हि भ᳘वत्य᳘रुष्कृता व्वाग्वै᳘ यज्ञस्त᳘स्मान्न प्प्र᳘युञ्जीते᳘ति॥  
## ०७
द्वा᳘दशैव᳘ ब्रह्मौदना᳘नुत्था᳘य नि᳘र्व्वपेत्॥  
(त्प्र) प्प्रजा᳘पतिर्व्वा᳘ ऽओदनः᳘ प्प्रजा᳘पतिः सम्वत्सरः᳘ प्प्रजा᳘पतिर्य्यज्ञः᳘ सम्वत्सर᳘मेव᳘ यज्ञ᳘माप्नोत्युपना᳘मुक ऽएनं यज्ञो᳘ भवति न पा᳘पीयान्भवति॥  

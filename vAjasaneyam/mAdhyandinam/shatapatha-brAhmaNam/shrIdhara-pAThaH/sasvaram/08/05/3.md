+++
title = "३"

+++
## ०१
अ᳘थ स्तो᳘मभागा उ᳘पदधाति॥  
एतद्वै᳘ प्रजापतेरेतद᳘न्नमि᳘न्द्रो ऽभ्य᳘ध्याय᳘त्सो ऽस्मादु᳘दचिक्रमिषत्त᳘मब्रवीत्कथो᳘त्क्रामसि कथा᳘ मा जहासी᳘ति स वै᳘ मे ऽस्या᳘न्नस्य र᳘सम् प्र᳘यछे᳘ति ते᳘न वै᳘ मा सह प्र᳘पद्यस्वे᳘ति तथे᳘ति त᳘स्मा एतस्या᳘न्नस्य र᳘सम् प्रा᳘यछत्ते᳘नैनं सह प्रा᳘पद्यत॥  
## ०२
स यः स᳘ प्रजा᳘पतिः॥  
अय᳘मेव स᳘ यो ऽय᳘मग्नि᳘श्चीयते᳘ ऽथ यत्तद᳘न्नमेतास्ता᳘श्छन्द᳘स्या अ᳘थ यः सो᳘ ऽन्नस्य र᳘स एतास्ता स्तो᳘मभागा अ᳘थ यः स इ᳘न्द्रो ऽसौ स᳘ आदित्यः स᳘ एष᳘ एव स्तो᳘मो यद्धि किं᳘ च स्तुव᳘त एत᳘मेव ते᳘न स्तुवन्ति त᳘स्मा एत᳘स्मै स्तो᳘मायैत᳘म् भागम् प्रा᳘यछत्तद्य᳘देत᳘स्मै स्तो᳘मायैत᳘म् भागम् प्रा᳘यछत्त᳘स्मात्स्तो᳘मभागाः॥  
## ०३
रश्मि᳘ना सत्या᳘य सत्यं᳘ जिन्वे᳘ति॥  
एष वै᳘ रश्मिर᳘न्नं रश्मि᳘रेतं᳘ च तद्र᳘सं च संधा᳘यात्मन्प्र᳘पादयते प्रे᳘तिना ध᳘र्मणा ध᳘र्मं जिन्वे᳘त्येष वै प्रे᳘तिर᳘न्नम् प्रे᳘तिरेतं᳘ च तद्र᳘सं च संधा᳘यात्मन्प्र᳘पादयते᳘ ऽन्वित्या दिवा दि᳘वं जिन्वे᳘त्येष वा अ᳘न्वितिर᳘न्नम᳘न्वितिरेतं᳘ च तद्र᳘सं च संधा᳘यात्मन्प्र᳘पादयते तद्य᳘द्यदेतदा᳘ह त᳘च्च तद्र᳘सं च संधा᳘यात्मन्प्र᳘पादयते ऽमु᳘नादो᳘ जिन्वा᳘दो ऽस्यमु᳘ष्मै त्वा᳘धिपतिनोर्जो᳘र्जं जिन्वे᳘ति त्रेधाविहिता᳘स्त्रेधाविहितं ह्य᳘न्नम्॥  
## ०४
य᳘द्वेव स्तो᳘मभागा उपद᳘धाति॥  
एतद्वै᳘ देवा᳘ विरा᳘जं चि᳘तिं चित्वा᳘ समा᳘रो᳘हंस्ते ऽब्रुवंश्चेत᳘यध्वमि᳘ति चि᳘तिमिछते᳘ति वाव त᳘दब्रुवंस्ते᳘ चेत᳘यमाना ना᳘कमेव᳘ स्वर्गं᳘ लोक᳘मपश्यंस्तमु᳘पादधत स यः स ना᳘कः स्वर्गो᳘ लोक᳘ एतास्ता स्तो᳘मभागास्तद्य᳘देता᳘ उपद᳘धाति ना᳘कमे᳘वैत᳘त्स्वर्गं᳘ लोकमु᳘पधत्ते॥  
## ०५
तद्या᳘स्तिस्रः᳘ प्रथमाः᳘॥  
अयं स᳘ लोको या᳘ द्विती᳘या अन्त᳘रिक्षं तद्या᳘स्तृती᳘या द्यौः सा या᳘श्चतुर्थ्यः᳘ प्रा᳘ची सा दिग्याः᳘ पञ्च᳘म्यो दक्षिणा सा याः᳘ षष्ठ्यः᳘ प्रती᳘ची सा याः᳘ सप्तम्य᳘ उ᳘दीची सा᳘॥  
## ०६
ता वा᳘ एताः᳘॥  
ए᳘कविंशतिरि᳘ष्टका इमे᳘ च लोका दि᳘शश्चेमे᳘ च वै᳘ लोका दि᳘शश्च प्रति᳘ष्ठेमे᳘ च लोका दि᳘शश्चैकविंशस्त᳘स्मादाहुः प्रति᳘ष्ठैकविंश इ᳘ति॥  
## ०७
अ᳘थ या᳘ अष्टावि᳘ष्टका अतिय᳘न्ति᳘॥  
साष्टा᳘क्षरा गायत्री ब्र᳘ह्म गायत्री तद्यत्तद्ब्र᳘ह्मैतत्तद्य᳘देतन्म᳘ण्डलं त᳘पति त᳘देत᳘स्मिन्नेकविंशे᳘ प्रतिष्ठाया᳘म् प्र᳘तिष्ठितं तपति त᳘स्मान्ना᳘वपद्यते॥  
## ०८
तद्धै᳘के॥  
वे᳘षश्रीः क्षत्रा᳘य क्षत्रं᳘ जिन्वे᳘ति त्रिंशत्तमीमु᳘पदधति त्रिंश᳘दक्षरा विरा᳘ड्विरा᳘डेषा चि᳘तिरि᳘ति न त᳘था कुर्याद᳘ति ते᳘ रेचयन्त्येकविंशसम्प᳘दम᳘थो गायत्रीसम्प᳘दम᳘थो इन्द्रलोको᳘ हैष᳘ यैषा᳘न्यूना विराडि᳘न्द्राय ह त᳘ इन्द्रलोके᳘ द्विष᳘न्तम् भ्रा᳘तृव्यम् प्रत्युद्यामि᳘नं कुर्वन्ती᳘न्द्रमिन्द्रलोका᳘न्नुदन्ते य᳘जमानो वै स्वे᳘ यज्ञ इ᳘न्द्रो य᳘जमानाय ह ते᳘ यजमानलोके᳘ द्विष᳘न्तम् भ्रा᳘तृव्यम् प्रत्युद्यामि᳘नं कुर्वन्ति य᳘जमानं यजमानलोका᳘न्नुदन्ते यं वा᳘ एत᳘मग्नि᳘माह᳘रन्त्येष᳘ एव य᳘जमान आय᳘तनेनैष᳘ उ एवा᳘त्र त्रिंशत्तमी᳘॥  
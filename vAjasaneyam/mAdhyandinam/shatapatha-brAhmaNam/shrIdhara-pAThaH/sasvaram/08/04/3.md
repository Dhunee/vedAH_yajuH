+++
title = "३"

+++
## ०१
अ᳘थ सृ᳘ष्टीरु᳘पदधाति॥  
(त्ये) एतद्वै᳘ प्रजा᳘पतिः स᳘र्व्वाणि भूता᳘नि पाप्म᳘नो मृत्यो᳘र्मु᳘क्त्वा ऽकामयत प्रजाः᳘ सृजेय प्र᳘जायेये᳘ति॥  
## ०२
स᳘ प्राणा᳘नब्रवीत्॥  
(द्यु) युष्मा᳘भिः स᳘हेमाः᳘ प्रजाः प्र᳘जनयानी᳘ति ते वै के᳘न स्तोष्यामह ऽइ᳘ति म᳘या चैव᳘ युष्मा᳘भिश्चे᳘ति तथे᳘ति ते᳘ प्राणै᳘श्चैव᳘ प्रजा᳘पतिना चास्तुवत य᳘दु ह किं᳘ च देवाः᳘ कुर्व्व᳘ते स्तो᳘मेनैव त᳘त्कुर्व्वते यज्ञो वै स्तो᳘मो यज्ञे᳘नैव त᳘त्कुर्व्वते त᳘स्मादु स᳘र्व्वास्वे᳘वास्तुवतास्तुवतेत्य᳘नुवर्तते॥  
## ०३
(त ऽ) ए᳘कया ऽस्तुवते᳘ति॥  
व्वाग्वा ऽए᳘का व्वा᳘चैव त᳘दस्तुवत प्रजा᳘ ऽअधीयन्ते᳘ति [[???]] प्रजा ऽअ᳘त्राधीयन्त प्रजा᳘पतिर᳘धिपतिरासीदि᳘ति प्रजा᳘पतिरत्रा᳘धिपतिरासीत्॥  
## ०४
(त्ति) तिसृ᳘भिरस्तुवते᳘ति॥  
त्र᳘यो वै᳘ प्राणाः᳘ प्राण᳘ ऽउदानो᳘ व्यानस्तै᳘रेव त᳘दस्तुवत ब्र᳘ह्मा ऽसृज्यते᳘ति ब्रह्मा᳘त्रासृज्यत ब्र᳘ह्मणस्प᳘तिर᳘धिपतिरासीदि᳘ति ब्र᳘ह्मणस्प᳘तिरत्रा᳘धिपतिरासीत्॥  
## ०५
(त्प) पञ्च᳘भिरस्तुवते᳘ति॥  
य᳘ ऽए᳘वेमे म᳘नःपञ्चमाः प्राणास्तै᳘रेव त᳘दस्तुवत भूता᳘न्यसृज्यन्ते᳘ति भूतान्य᳘त्रासृज्यन्त भूता᳘नां प᳘तिर᳘धिपतिरासीदि᳘ति भूता᳘नां प᳘तिरत्रा᳘धिपतिरासीत्॥  
## ०६
(त्स) सप्त᳘भिरस्तुवते᳘ति॥  
य᳘ ऽए᳘वेमे᳘ सप्त᳘ शीर्ष᳘न्प्राणास्तै᳘रेव त᳘दस्तुवत सप्त ऽऋष᳘यो ऽसृज्यन्ते᳘ति सप्त ऽर्ष᳘यो ऽत्रासृज्यन्त धाता᳘ ऽधिपतिरासीदि᳘ति धाता ऽत्रा᳘धिपतिरासीत्॥  
## ०७
(न्न) नव᳘भिरस्तुवते᳘ति॥  
न᳘व वै᳘ प्राणाः᳘ सप्त᳘ शीर्षन्न᳘वाञ्चौ द्वौ तै᳘रेव त᳘दस्तुवत पित᳘रो ऽसृज्यन्ते᳘ति पितरो᳘ ऽत्रासृज्यन्ता᳘दितिर᳘धिपत्न्यासीदित्य᳘दितिरत्रा᳘धिपत्न्यासीत्॥ (शतम् ४५००)  
## ०८
(दे) एकादश᳘भिरस्तुवते᳘ति॥  
द᳘श प्राणा᳘ ऽआ᳘त्मैकादशस्ते᳘नैव त᳘दस्तुवत ऽऋत᳘वो ऽसृज्यन्ते᳘त्यृतवो᳘ ऽत्रासृज्यन्तार्तवा ऽअ᳘धिपतय ऽआसन्नि᳘त्यार्तवा ऽअत्रा᳘धिपतय ऽआसन्॥  
## ०९
(संस्त्र) त्रयोदश᳘भिरस्तुवते᳘ति॥  
द᳘श प्राणा द्वे᳘ प्रतिष्ठे᳘ ऽआत्मा᳘ त्रयोदशस्ते᳘नैव त᳘दस्तुवत मा᳘सा ऽअसृज्यन्ते᳘ति मा᳘सा ऽअ᳘त्रासृज्यन्त संव्वत्सरो᳘ ऽधिपतिरासीदि᳘ति संव्वत्सरो ऽत्रा᳘धिपतिरासीत्॥  
## १०
(त्प) पञ्चदश᳘भिरस्तुवते᳘ति॥  
द᳘श ह᳘स्त्या ऽअङ्गु᳘लयश्चत्वा᳘रि दोर्बाहवा᳘णि य᳘दूर्ध्वं ना᳘भेस्त᳘त्पञ्चदशं ते᳘नैव त᳘दस्तुवत क्षत्र᳘मसृज्यते᳘ति क्षत्रम᳘त्रासृज्यतेन्द्रो ऽधिपतिरासीदितीन्द्रो ऽत्रा᳘धिपतिरासीत्॥  
## ११
(त्स) सप्तदश᳘भिरस्तुवते᳘ति॥  
द᳘श पा᳘द्या ऽअङ्गुलयश्चत्वा᳘र्यूर्व्वष्ठीवा᳘नि द्वे᳘ प्रतिष्ठे यद᳘वाङ्ना᳘भेस्त᳘त्सप्तदशं ते᳘नैव त᳘दस्तुवत ग्राम्याः᳘ पश᳘वो ऽसृज्यन्ते᳘ति ग्राम्याः᳘ पश᳘वो ऽत्रासृज्यन्त बृ᳘हस्प᳘तिर᳘धिपतिरासीदि᳘ति बृ᳘हस्प᳘तिरत्रा᳘धिपतिरासीत्॥  
## १२
(न्न) नवदश᳘भिरस्तुवते᳘ति॥  
द᳘श ह᳘स्त्या ऽअङ्गु᳘लयो न᳘व प्राणास्तै᳘रेव त᳘दस्तुवत शूद्रार्या᳘वसृज्येतामि᳘ति शूद्रार्याव᳘त्रासृज्येतामहोरात्रे ऽअ᳘धिपत्नी ऽआस्तामि᳘त्यहोरात्रे ऽअत्रा᳘धिपत्नी ऽआस्ताम्॥  
## १३
(मे᳘) ए᳘कविᳫँ᳭शत्या ऽस्तुवते᳘ति॥  
द᳘श ह᳘स्त्या ऽअङ्गु᳘लयो द᳘श पा᳘द्या ऽआ᳘त्मैकविᳫँ᳭शस्ते᳘नैव त᳘दस्तुवतै᳘कश᳘फाः पश᳘वो ऽसृज्यन्तेत्ये᳘कशफाः पशवो᳘ ऽत्रासृज्यन्त व्व᳘रुणो᳘ ऽधिपतिरासीदि᳘ति व्व᳘रुणो ऽत्रा᳘धिपतिरासीत्॥  
## १४
(त्त्र᳘) त्र᳘योविᳫँ᳭शत्या ऽस्तुवते᳘ति॥  
द᳘श ह᳘स्त्या ऽअङ्गु᳘लयो द᳘श पा᳘द्या द्वे᳘ प्रतिष्ठे᳘ ऽआत्मा᳘ त्रयोविᳫँ᳭शस्ते᳘नैव त᳘दस्तुवत क्षुद्राः᳘ पश᳘वो ऽसृज्यन्ते᳘ति क्षुद्राः᳘ पशवो᳘ ऽत्रासृज्यन्त पूषा᳘ ऽधिपतिरासीदि᳘ति पूषा ऽत्रा᳘धिपतिरासीत् [[???]]॥  
## १५
(त्प᳘) प᳘ञ्चविᳫँ᳭शत्या ऽस्तुवते᳘ति॥  
द᳘श ह᳘स्त्या ऽअङ्गु᳘लयो द᳘श पा᳘द्याश्चत्वार्य᳘ङ्गान्यात्मा᳘ पश्चविᳫँ᳭शस्ते᳘नैव त᳘दस्तुवतारण्याः᳘ पश᳘वो ऽसृज्यन्ते᳘त्यारण्याः᳘ पशवो᳘ ऽत्रासृज्यन्त व्वायुर᳘धिपतिरासीदि᳘ति व्वायुरत्रा᳘धिपतिरासीत्॥  
## १६
(त्स) सप्त᳘विᳫँ᳭शत्या ऽस्तुवते᳘ति॥  
द᳘श ह᳘स्त्या ऽअङ्गु᳘लयो द᳘श पा᳘द्याश्चत्वार्य᳘ङ्गानि द्वे᳘ प्रतिष्ठे᳘ ऽआत्मा᳘ सप्तविᳫँ᳭शस्ते᳘नैव त᳘दस्तुवत द्या᳘वापृथिवी᳘ व्यैतामि᳘ति द्या᳘वापृथिवी ऽअ᳘त्र᳘ व्यैतां व्व᳘सवो रुद्रा᳘ ऽआदित्या᳘ ऽअनु᳘व्यायन्नि᳘ति व्व᳘सवो रुद्रा᳘ ऽआदित्या ऽअ᳘त्रानु᳘व्यायंस्त᳘ ऽएवा᳘धिपतय ऽआसन्नि᳘ति त᳘ ऽउ ऽएवात्रा᳘धिपतय ऽआसन्॥  
## १७
(न्न᳘) न᳘वविᳫँ᳭शत्या ऽस्तुवते᳘ति॥  
द᳘श ह᳘स्त्या ऽअङ्गु᳘लयो द᳘श पा᳘द्या न᳘व प्राणास्तै᳘रेव त᳘दस्तुवत व्व᳘नस्प᳘तयो ऽसृज्यन्ते᳘ति व्व᳘नस्य᳘तपो᳘ ऽत्रासृज्यन्त सोमो᳘ ऽधिपतिरासीदि᳘ति सोमो ऽत्रा᳘धिपतिरासीत्॥  
## १८
(दे᳘) ए᳘कत्रिᳫँ᳭शता ऽस्तुवते᳘ति॥  
द᳘श ह᳘स्त्या ऽअङ्गु᳘लयो द᳘श पा᳘द्या द᳘श प्राणा᳘ ऽआ᳘त्मैकत्रिᳫँ᳭शस्ते᳘नैव त᳘दस्तुवत प्रजा᳘ ऽअसृज्यन्ते᳘ति प्रजा᳘ ऽअ᳘त्रासृज्यन्त य᳘वाश्चा᳘यवाश्चा᳘धिपतय ऽआसन्नि᳘ति पूर्वपक्षापरपक्षा᳘ ऽएवात्रा᳘धिपतय ऽआसन्॥  
## १९
(संस्त्र᳘) त्र᳘यस्त्रिᳫँ᳭शता ऽस्तुवते᳘ति॥  
द᳘श ह᳘स्त्या ऽअङ्गु᳘लयो द᳘श पा᳘द्या द᳘श प्राणा द्वे᳘ प्रतिष्ठे᳘ ऽआत्मा᳘ त्रयस्त्रिᳫँ᳭शस्ते᳘नैव त᳘दस्तुवत भूता᳘न्यशाम्यन्नि᳘ति स᳘र्व्वाणि भूतान्य᳘त्राशाम्यन्प्रजा᳘पतिः परमेष्ठ्य᳘धिपतिरासीदि᳘ति प्रजा᳘पतिः परमेष्ठ्यत्रा᳘धिपतिरासीत्॥ (काण्डस्यार्धम्)  
## २०
(त्ता) ता वा᳘ ऽएताः᳘॥  
सप्त᳘दशे᳘ष्टका ऽउ᳘पदधाति सप्तदशो वै᳘ संव्वत्सरः᳘ प्रजा᳘पतिः स᳘ प्रजनयिता त᳘देते᳘न वै᳘ सप्तदशे᳘न संव्वत्सरे᳘ण प्रजा᳘पतिना प्रजनयि᳘त्रैताः᳘ प्रजाः प्रा᳘जनयद्यत्प्रा᳘जनयद᳘सृजत तद्यद᳘सृजत त᳘स्मात्सृ᳘ष्टयस्ताः᳘ सृ᳘ष्ट्वा ऽऽत्मन्प्रा᳘पादयत त᳘थै᳘वैतद्य᳘जमान ऽएते᳘न सप्तदशे᳘न संव्वत्सरे᳘ण प्रजा᳘पतिना प्रजनयि᳘त्रैताः᳘ प्रजाः प्र᳘जनयति ताः᳘ सृ᳘ष्ट्वा ऽऽत्मन्प्र᳘पादयते रेतःसि᳘चोर्व्वे᳘लया पृष्ट᳘यो वै᳘ रेतःसि᳘चौ म᳘ध्यमु पृष्ट᳘यो मध्यत᳘ ऽए᳘वास्मिन्नेताः᳘ प्रजाः प्र᳘पादयति सर्व्व᳘त ऽउ᳘पदधाति सर्व्व᳘त ऽए᳘वास्मिन्नेताः᳘ प्रजाः प्र᳘पादयति॥  

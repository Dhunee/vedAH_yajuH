+++
title = "३"

+++
## ०१
त᳘दाहुः॥  
किं᳘ प्राणाः किं᳘ प्राणभृ᳘त ऽइ᳘ति प्राणा᳘ ऽएव᳘ प्राणा ऽअ᳘ङ्गानि प्राणभृन्त्य᳘ङ्गानि हि᳘ प्राणान्बि᳘भ्रति प्राणा᳘स्त्वेव᳘ प्राणा ऽअ᳘न्नं प्राणभृद᳘न्नᳫँ᳭ हि᳘ प्राणा᳘न्बिभ᳘र्त्ति॥  
## ०२
त᳘दाहुः॥  
कथ᳘मस्यैताः स᳘र्व्वाः प्राजापत्या᳘ भवन्ती᳘ति य᳘देव स᳘र्वास्वा᳘ह प्रजा᳘पतिगृहीतया त्वये᳘त्येव᳘मु हास्यैताः स᳘र्व्वाः प्राजापत्या᳘ भवन्ति॥  
## ०३
त᳘दाहुः॥  
(र्य) यद्ग्र᳘हाय गृहीता᳘य स्तुवते᳘ ऽथ श᳘ᳫँ᳘सत्य᳘थ क᳘स्मात्पुर᳘स्ताद् ग्र᳘हाणामृ᳘चश्च सा᳘मानि चो᳘पदधाती᳘ति सᳫँ᳭स्था वै क᳘र्मणो ऽन्वीक्षित᳘व्यर्चा वै᳘ प्रतिप᳘दा ग्र᳘हो गृह्यत ऽऋचि सा᳘म गीयते त᳘दस्यैतद्य᳘त्पुर᳘स्ताद्ग्र᳘हाणामृ᳘चश्च सा᳘मानि चोपद᳘धात्य᳘थ य᳘दुप᳘रिष्टाद्ग्र᳘हाणाᳫँ᳭ स्तुतशस्त्रे भ᳘वतस्त᳘द्वस्यैतद्य᳘दुप᳘रिष्टाद्ग्र᳘हाणाᳫँ᳭ स्तो᳘मांश्च पृष्ठा᳘नि चोपद᳘धाति॥  
## ०४
त᳘दाहुः॥  
(र्य᳘) य᳘देत᳘त्त्रयᳫँ᳘ सह᳘ क्रिय᳘ते ग्र᳘ह स्तोत्र᳘ᳫँ᳘ शस्त्रमथा᳘त्र ग्र᳘हं चैव᳘ स्तोत्रं᳘ चोपद᳘धाति कथ᳘मस्यात्रा᳘पि शस्त्रमु᳘पहितं भवती᳘ति यद्वाव᳘ स्तोत्रं त᳘च्छस्त्रं या᳘सु ह्येव᳘ स्तुव᳘ते ता᳘ ऽउ ऽएवा᳘नुशᳫँ᳭सन्त्येव᳘मु हास्यात्रा᳘पि शस्त्रमु᳘पहितं भवति॥  
## ०५
त᳘दाहुः॥  
(र्य) यद्य᳘था पितुः᳘ पुत्र᳘मेवं त्री᳘णि प्रथमान्याहा᳘थ क᳘स्मादृक्साम᳘योः सं᳘क्रामती᳘ति सा᳘म वा᳘ ऽऋचः प᳘तिस्तद्यत्तत्रा᳘पि य᳘था पितुः[[!!]] पुत्र᳘मेवं᳘ ब्रूयाद्य᳘था प᳘तिᳫँ᳭ स᳘न्तं पुत्रं᳘ ब्रूया᳘त्तादृक्तत्त᳘स्मादृक्साम᳘योः सं᳘क्रामति क᳘स्मादु त्रिः सं᳘तनोती᳘ति पित᳘रं पुत्रं पौ᳘त्रं तांस्तत्सं᳘तनोति त᳘स्मादु ते᳘भ्य ऽए᳘क ऽएव᳘ ददाति॥  
## ०६
तद्याः᳘ पुर᳘स्तादुपद᳘धाति॥  
ताः᳘ प्राणभृतो᳘ ऽथ याः᳘ पश्चात्ता᳘श्चक्षुर्भृ᳘तस्ता᳘ ऽअपानभृतो᳘ ऽथ या᳘ दक्षिणतस्ता᳘ मनोभृ᳘तस्ता᳘ ऽउ व्व्यानभृतो᳘ ऽथ या᳘ ऽउत्तरतस्ताः᳘ श्रोत्रभृ᳘तस्ता᳘ ऽउदानभृतो᳘ ऽथ या म᳘ध्ये ता᳘ व्वाग्भृ᳘तस्ता᳘ ऽउ समानभृ᳘तः॥  
## ०७
(स्त᳘) त᳘दु ह च᳘रकाध्वर्यवः॥  
(वो ऽन्या᳘) अन्या᳘ ऽए᳘वापानभृ᳘तो व्व्यानभृ᳘त ऽउदानभृ᳘तः समानभृ᳘तश्चक्षुर्भृ᳘तो मनोभृ᳘तः श्रोत्रभृ᳘तो व्वाग्भृ᳘त ऽइत्यु᳘पदधति न त᳘था कुर्यादत्य᳘हैव᳘ रोच᳘यन्त्य᳘त्रो ऽए᳘वैता᳘नि स᳘र्व्वाणि रूपाण्यु᳘पधीयन्ते॥  
## ०८
स वै᳘ पुर᳘स्तादुपधा᳘य पश्चादु᳘पदधाति॥  
प्राणो᳘ हापानो᳘ भू᳘त्वा ऽऽङ्गुल्यग्रे᳘भ्य ऽइ᳘ति सं᳘चरत्यपान᳘ ऽउ ह प्राणो᳘ भू᳘त्वा ऽऽङ्गुल्यग्रे᳘भ्य ऽइ᳘ति सं᳘चरति तद्य᳘त्पुर᳘स्तादुपधा᳘य पश्चा᳘दुपद᳘धात्येता᳘वे᳘वैत᳘त्प्राणौ सं᳘तनोति सं᳘दधाति त᳘स्मादेतौ᳘ प्राणौ सं᳘ततौ स᳘ᳫँ᳘हितौ॥  
## ०९
(ताव᳘) अ᳘थ दक्षिणत᳘ ऽउपधा᳘योत्तरत ऽउ᳘पदधाति॥  
व्व्यानो᳘ होदानो᳘ भू᳘त्वा ऽऽङ्गुल्यग्रे᳘भ्य ऽइ᳘ति सं᳘चरत्युदान᳘ ऽउ ह व्व्यानो᳘ भू᳘त्वा ऽऽङ्गुल्यग्रे᳘भ्य ऽइ᳘ति सं᳘चरति तद्य᳘द्दक्षिणत᳘ ऽउपधा᳘योत्तरत᳘ ऽउपद᳘धात्येता᳘वे᳘वैत᳘त्प्राणौ सं᳘तनोति सं᳘दधाति त᳘स्मादेतौ᳘ प्राणौ सं᳘ततौ स᳘ᳫँ᳘हितौ॥  
## १०
(ताव᳘) अ᳘थ या म᳘ध्य ऽउपद᳘धाति॥  
स᳘ प्राणस्ता᳘ रेतःसि᳘चोर्व्वे᳘लयो᳘पदधाति पृष्ट᳘यो वै᳘ रेतःसि᳘चौ म᳘ध्यमु पृष्ट᳘यो मध्यत᳘ ऽए᳘वास्मिन्नेत᳘त्प्राणं᳘ दधाति सर्व्वत ऽउ᳘पदधाति सर्व्व᳘त ऽए᳘वास्मिन्नेत᳘त्प्राणं᳘ दधात्य᳘थो ऽएव᳘ᳫँ᳘ हैष᳘ गुदः᳘ प्राणः᳘ समन्तं ना᳘भिं प᳘र्यक्नो ऽनू᳘चीश्च तिर᳘श्चीश्चो᳘पदधाति त᳘स्मादि᳘मे ऽन्व᳘ञ्चश्च तिर्य᳘ञ्चश्चात्म᳘न्प्राणाः स᳘ᳫँ᳘स्पृष्टा ऽउ᳘पदधाति प्राणा᳘ने᳘वैतत्सं᳘तनोति सं᳘दधाति त᳘स्मादिमे᳘ प्राणाः सं᳘तताः स᳘ᳫँ᳘हिताः॥  

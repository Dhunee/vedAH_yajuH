+++
title = "३"

+++
## ०१
धी᳘रो ह शातपर्णेयः᳘॥  
(यो᳘) महा᳘शालं जाबाल᳘मुपो᳘त्ससाद त᳘ᳫँ᳘ होवाच किं᳘ मा व्विद्वा᳘नुपो᳘दसद ऽइ᳘त्यग्निं᳘ व्वेदे᳘ति क᳘मग्निं᳘ व्वेत्थे᳘ति व्वा᳘चमि᳘ति यस्त᳘मग्निं व्वे᳘द किᳫँ᳭ स᳘ भवती᳘ति व्वाग्ग्मी᳘ भवती᳘ति होवाच᳘ नैनं व्वा᳘ग्जहाती᳘ति॥  
## ०२
व्वे᳘त्थाग्निमि᳘ति होवाच॥  
कि᳘मेव᳘ मा व्विद्वा᳘नुपो᳘दसद ऽइ᳘त्यग्निं᳘ व्वेदे᳘ति क᳘मग्निं᳘ व्वेत्थे᳘ति च᳘क्षुरि᳘ति यस्त᳘मग्निं व्वे᳘द किᳫँ᳭ स᳘ भवती᳘ति च᳘क्षुष्मान्भवती᳘ति होवाच᳘ नैनं च᳘क्षुर्जहाती᳘ति॥  
## ०३
व्वे᳘त्थाग्निमि᳘ति होवाच॥  
कि᳘मेव᳘ मा व्विद्वा᳘नुपो᳘दसद ऽइ᳘त्यग्निं᳘ व्वेदे᳘ति क᳘मग्निं᳘ व्वेत्थे᳘ति म᳘न ऽइ᳘ति यस्त᳘मग्निं व्वे᳘द किᳫँ᳭ स᳘ भवती᳘ति मनस्वी᳘ भवती᳘ति होवाच᳘ नैनं म᳘नो जहाती᳘ति॥  
## ०४
व्वे᳘त्थाग्निमि᳘ति होवाच॥  
कि᳘मेव᳘ मा व्विद्वा᳘नुपो᳘दसद ऽइ᳘त्यग्निं᳘ व्वेदे᳘ति क᳘मग्निं᳘ व्वेत्थे᳘ति श्रो᳘त्रमि᳘ति यस्त᳘मग्निं व्वे᳘द किᳫँ᳭ स᳘ भवती᳘ति श्रो᳘त्रवान्भवती᳘ति होवाच᳘ नैनᳫँ᳭ श्रो᳘त्रं जहाती᳘ति॥  
## ०५
व्वे᳘त्थाग्निमि᳘ति होवाच॥  
कि᳘मेव᳘ मा व्विद्वा᳘नुपो᳘दसद ऽइ᳘त्यग्निं᳘ व्वेदे᳘ति क᳘मग्निं᳘ व्वेत्थे᳘ति य᳘ ऽएतत्स᳘र्व्वमग्निस्तं᳘ व्वेदे᳘ति त᳘स्मिन्होक्त᳘ ऽउपा᳘वरुरोहा᳘धीहि भोस्त᳘मग्निमि᳘ति॥  
## ०६
स᳘ होवाच॥  
प्राणो वाव᳘ सो ऽग्नि᳘र्यदा वै पु᳘रुषः स्व᳘पिति प्राणं त᳘र्हि व्वाग᳘प्येति प्राणं च᳘क्षुः प्राणं म᳘नः प्राणᳫँ᳭ श्रो᳘त्रं यदा᳘ प्रबु᳘ध्यते प्राणा᳘देवा᳘धि पु᳘नर्जायन्त ऽइ᳘त्यध्यात्मम् [[???]]॥  
## ०७
(म᳘) अ᳘थाधिदेवतम् [[???]]॥  
या वै सा व्वा᳘गग्नि᳘रेव स यत्तच्च᳘क्षुरसौ स᳘ ऽआदित्यो यत्तन्म᳘न ऽएष स᳘ चन्द्र᳘मा यत्तच्छ्रो᳘त्रं दि᳘श ऽएव तद᳘थ यः स᳘ प्रा᳘णो ऽय᳘मेव स᳘ व्वायु᳘र्यो ऽयं प᳘वते॥  
## ०८
यदा वा᳘ ऽअग्नि᳘रनुग᳘च्छति॥  
व्वायुं त᳘र्ह्यनू᳘द्वाति त᳘स्मादेनमु᳘दवासीदि᳘त्याहुर्व्वायु᳘ᳫँ᳘ ह्यनूद्वा᳘ति [[???]] य᳘दा ऽऽदि᳘त्यो ऽस्तमे᳘ति व्वायुं त᳘र्हि प्र᳘विशति व्वायुं᳘ चन्द्र᳘मा व्वायौ दि᳘शः प्र᳘तिष्ठिता व्वायो᳘रेवा᳘धि पु᳘नर्जायन्ते स᳘ य᳘दैवंवि᳘दस्मा᳘ल्लोकात्प्रै᳘ति व्वा᳘चै᳘वाग्निम᳘प्येति च᳘क्षुषा ऽऽदित्यं म᳘नसा चन्द्रᳫँ᳭ श्रो᳘त्रेण दि᳘शः प्राणे᳘न वायुᳫँ᳭ स᳘ ऽएत᳘न्मय ऽएव भू᳘त्वैता᳘सां देव᳘तानां यां᳘ यां काम᳘यते सा᳘ भू᳘त्वैलयति॥  

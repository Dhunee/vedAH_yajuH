+++
title = "२"

+++
## ०१
अ᳘थ हैनञ्जारत्कारव ऽआ᳘र्त्तभागः पप्प्रच्छ॥  
या᳘ज्ञवल्क्ये᳘ति होवाच क᳘ति ग्ग्रहाः क᳘त्यतिग्ग्रहा ऽइ᳘त्यष्टौ ग्ग्र᳘हा ऽअष्टा᳘वतिग्ग्रहा ये᳘ ते ऽष्टौ ग्ग्र᳘हा ऽअष्टा᳘वतिग्ग्रहाः᳘ कतमे त ऽइ᳘ति॥  
## ०२ 
प्प्राणो वै ग्ग्र᳘हः[[!!]]॥  
सो ऽपाने᳘नातिग्ग्रहे᳘ण ग्गृही᳘तो ऽपाने᳘न हि᳘ गन्धाञ्जि᳘घ्घ्रति॥  
## ०३
जिह्वा वै ग्ग्र᳘हः॥  
स र᳘सेनातिग्ग्रहे᳘ण ग्गृहीतो᳘ जिह्व᳘या हि र᳘सान्विजाना᳘ति॥  
## ०४
व्वाग्वै ग्ग्र᳘हः॥  
स ना᳘म्ना ऽतिग्ग्रहे᳘ण ग्गृहीतो᳘ व्वाचा हि ना᳘मान्यभिव᳘दति॥  
## ०५
च᳘क्षुर्व्वै ग्ग्र᳘हः॥  
स᳘ रूपे᳘णातिग्ग्रहे᳘ण ग्गृहीतश्च᳘क्षुषा हि᳘ रूपा᳘णि प᳘श्यति॥  
## ०६
श्रो᳘त्रम्वै ग्ग्र᳘हः॥  
स श᳘ब्देनातिग्ग्रहे᳘ण ग्गृहीतः श्रो᳘त्रेण हि श᳘ब्दाञ्छृणो᳘ति॥  
## ०७
म᳘नो वै ग्ग्र᳘हः॥  
स का᳘मेनातिग्ग्रहे᳘ण ग्गृहीतो म᳘नसा हि का᳘मान्काम᳘यते॥  
## ०८
ह᳘स्तौ वै ग्ग्र᳘हः॥  
स क᳘र्म्मणा ऽतिग्ग्रहे᳘ण ग्गृहीतो ह᳘स्ताभ्याᳫँ᳭ हि क᳘र्म्म करो᳘ति॥  
## ०९
त्वग्वै ग्ग्र᳘हः॥  
स स्प᳘र्शेनातिग्ग्रहे᳘ण ग्गृहीतस्त्व᳘चा[[!!]] हि स्प᳘र्श्शान्वे᳘दयत ऽइ᳘त्यष्टौ[[!!]] ग्ग्र᳘हा ऽअष्टा᳘वतिग्ग्रहाः[[!!]]॥  
## १०
(०) या᳘ज्ञवल्क्ये᳘ति होवाच॥  
य᳘दिदᳫँ᳭ स᳘र्व्वम्मृत्योर᳘न्नङ्का᳘स्वित्सा᳘ देव᳘ता य᳘स्या म्मृत्युर᳘न्नमि᳘त्यग्निर्व्वै᳘ म्मृत्युः[[!!]] सो ऽपाम᳘न्नम᳘प पुनर्म्मृत्यु᳘ञ्जयति॥  
## ११
या᳘ज्ञवल्क्ये᳘ति होवाच॥  
य᳘त्रायम्पु᳘रुषो म्म्रिय᳘ते कि᳘मेनन्न᳘ जहाती᳘ति नामे᳘त्यनन्तम्वै ना᳘मानन्ता व्वि᳘श्वे देवा᳘ ऽअनन्त᳘मेव स ते᳘न लोक᳘ञ्जयति॥  
## १२
या᳘ज्ञवल्क्ये᳘ति होवाच॥  
य᳘त्रायम्पु᳘रुषो म्म्रिय᳘त ऽउ᳘दस्मा᳘त्प्राणाः᳘ क्रामन्त्या᳘हो३ ने᳘ति ने᳘ति होवाच या᳘ज्ञवल्क्यो᳘ ऽत्रैव᳘ सम᳘वनीयन्ते स ऽउ᳘च्छ्वय᳘त्या᳘ध्मातो मृतः᳘ शेते॥  
## १३
या᳘ज्ञवल्क्ये᳘ति होवाच॥  
य᳘त्रास्य पु᳘रुषस्य मृत᳘स्याग्निम्वाग᳘प्येति व्वा᳘तम्प्राणश्च᳘क्षुरादित्यम्म᳘नश्चन्द्रन्दि᳘शः श्रो᳘त्रम्पृथिवीᳫँ᳭ श᳘रीरमाकाश᳘मात्मौ᳘षधीर्ल्लोमानि व्व᳘नस्प᳘तीन्के᳘शा ऽअप्सु लो᳘हितञ्च रे᳘तश्च निधी᳘यते᳘ क्वायन्तदा पु᳘रुषो भवतीत्या᳘हर सौम्य हस्तम्[[!!]]॥  
## १४
(मा᳘) आ᳘र्त्तभागे᳘ति होवाच॥  
(चाद᳘) आव᳘मे᳘वैत᳘द्वेदिष्या᳘वो न᳘ नावेतत्सजन ऽइ᳘ति[[!!]] तौ᳘ होत्क्र᳘म्य मन्त्रया᳘ञ्चक्रतुस्तौ᳘ ह य᳘दूचतुः[[!!]] क᳘र्म्म हैव त᳘दूचतुर᳘थ ह य᳘त्प्रशशᳫँ᳭स᳘तुः क᳘र्म्म हैव तत्प्र᳘शशᳫँ᳭सतुः पु᳘ण्यो वै पु᳘ण्येन क᳘र्म्मणा भ᳘वति पा᳘पः पा᳘पेने᳘ति त᳘तो ह जारत्कारव ऽआ᳘र्त्तभाग ऽउ᳘परराम॥  

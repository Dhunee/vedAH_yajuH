+++
title = "१"

+++
## ०१
अयं वै᳘ यज्ञो᳘ यो ऽयसप᳘वते॥  
त᳘मेत᳘ ऽईप्सन्ति ये᳘ संवत्सरा᳘य दी᳘क्षन्ते ते᳘षाङ्गृह᳘पतिः प्रथमो᳘ दीक्षते ऽयम्वै᳘ लोको᳘ गृह᳘पतिरस्मिन्वै᳘ लोक᳘ ऽइदᳫँ᳭ स᳘र्व्वम्प्र᳘तिष्ठितङ्गृह᳘पता ऽउ वै स᳘सत्रिणः प्र᳘तिष्ठिताः प्रतिष्ठा᳘यामे᳘वैत᳘त्प्रतिष्ठा᳘य दीक्षन्ते॥  
## ०२
(न्ते᳘ ऽथ) अ᳘थ ब्रह्मा᳘णं दीक्षयति॥  
चन्द्र᳘मा᳘ वै᳘ ब्रह्मा सो᳘मो वै᳘ चन्द्र᳘माः सौम्या ऽओ᳘षधय ऽओ᳘षधीस्त᳘दने᳘न लोके᳘न स᳘न्दधाति त᳘स्मादेताव᳘न्तरेणान्यो न᳘ दीक्षेत स य᳘द्धैताव᳘न्तरेणान्यो दी᳘क्षेतौ᳘षधीस्त᳘दने᳘न लोके᳘न ना᳘ना कुर्य्यादुच्छो᳘षुका ह स्युस्त᳘स्मादेताव᳘न्तरेणान्यो न᳘ दीक्षेत ॥  
## ०३
(ता᳘) अ᳘थोद्गाता᳘रन्दीक्षयति॥  
पर्ज्ज᳘न्यो वा᳘ ऽउद्गाता᳘ पर्ज्जन्यादु वै व्वृ᳘ष्टिर्ज्जायते व्वृ᳘ष्टिं तदो᳘षधिभिः स᳘न्दधाति त᳘स्मादेताव᳘न्तरेणान्यो न᳘ दीक्षेत स य᳘द्धैताव᳘न्तरेणान्यो दी᳘क्षेत व्वृ᳘ष्टिन्तदो᳘षधिभिर्न्ना᳘ना कुर्य्याद᳘वर्षुको ह स्यात्त᳘स्मादेताव᳘न्तरेणान्यो न᳘ दीक्षेत॥   
## ०४
(ता᳘) अ᳘थ हो᳘तारं दीक्षयति॥  
(त्य) अग्निर्वै हो᳘ता ऽधिदेवतं व्वा᳘गध्यात्मम᳘न्नम्वृ᳘ष्टिरग्नि᳘ञ्च तद्वा᳘चञ्चा᳘न्नेन स᳘न्दधाति त᳘स्मादेताव᳘न्तरेणान्यो न᳘ दीक्षेत स य᳘द्धैताव᳘न्तरेणान्यो दी᳘क्षेतग्नि᳘ञ्च तद्वा᳘चञ्चा᳘न्नेन ना᳘ना कुर्य्यादशना᳘युका ह स्युस्त᳘स्मादेताव᳘न्तरेणान्यो न᳘ दीक्षेतैतां᳘श्चतु᳘रो ऽध्वर्य्यु᳘र्द्दीक्षयति॥  
## ०५
(त्य᳘) अ᳘थाध्वर्य्यु᳘म्प्रतिप्रस्थाता᳘ दीक्षयति॥  
म᳘नो वा᳘ ऽअध्वर्य्युर्व्वाग्घो᳘ता म᳘नश्च तद्वा᳘चञ्च स᳘न्दधाति त᳘स्मादेताव᳘न्तरेणान्यो न᳘ दीक्षेत स य᳘द्धैताव᳘न्तरेणान्यो दी᳘क्षेत म᳘नश्च तद्वा᳘चञ्च ना᳘ना कुर्य्यात्प्रमा᳘युका ह स्युस्त᳘स्मादेताव᳘न्तरेणान्यो न᳘ दीक्षेत॥  
## ०६
(ता᳘) अ᳘थ ब्रह्म᳘णे ब्राह्मणाच्छᳫँ᳭सि᳘नन्दीक्षयति॥  
तᳫँ᳭ हि सो ऽन्व᳘थोद्गात्रे᳘ प्रस्तोता᳘रन्दीक्षयति तᳫँ᳭ हि सो ऽन्व᳘थ हो᳘त्रे मैत्रावरुण᳘न्दीक्षयति तᳫँ᳭ हि सो᳘ ऽन्वेतां᳘श्चतु᳘रः प्रतिप्रस्थाता᳘ दीक्षयति॥  
## ०७
(त्य᳘) अथा᳘ध्वर्य्य᳘वे प्रतिप्रस्थाता᳘रन्ने᳘ष्टा दीक्षयति॥  
तᳫँ᳭ हि सो᳘ ऽन्वेते᳘षाम्वै᳘ नवानाङ्क्लृ᳘प्तिमन्वि᳘तरे[[!!]] कल्पन्ते न᳘व वै᳘ प्राणाः᳘ प्राणा᳘ने᳘वैष्वेत᳘द्दधाति त᳘था स᳘र्व्वमा᳘युर्य्य᳘न्ति त᳘थो ह न᳘ पुरा᳘ ऽऽयुषो ऽस्मा᳘ल्लोकात्प्र᳘यन्ति॥  
## ०८
(न्त्य᳘) अ᳘थ ब्रह्म᳘णे पो᳘तारन्दीक्षयति॥  
तᳫँ᳭ हि सो ऽन्व᳘थोद्गात्रे᳘ प्रतिहर्ता᳘रन्दीक्षयति तᳫँ᳭ हि सो ऽन्व᳘थ हो᳘त्रे ऽच्छावाक᳘न्दीक्षयति तᳫँ᳭ हि सो᳘ ऽन्वेतां᳘श्चतु᳘रो नेष्टा᳘ दीक्षयति॥  
## ०९
(त्य᳘) अथाध्वर्य्य᳘वे ने᳘ष्टारमुन्नेता᳘ दीक्षयति॥  
तᳫँ᳭ हि सो ऽन्व᳘थ ब्रह्म᳘ण ऽआग्नीध्रन्दीक्षयति तᳫँ᳭ हि सो ऽन्व᳘थोद्गात्रे᳘ सुब्रह्मण्यां᳘ दीक्षयति तᳫँ᳭ हि सो ऽन्व᳘थ हो᳘त्रे ग्रावस्तु᳘तन्दीक्षयति तᳫँ᳭ हि सो᳘ ऽन्वेतां᳘श्चतु᳘र ऽउन्नेता᳘ दीक्षयति॥  
## १०
(त्य᳘) अ᳘थोन्नेता᳘रम्॥  
(ᳫँ᳭) स्ना᳘तको वा ब्रह्मचारी᳘ वा ऽन्यो[[!!]] वा᳘ दीक्षितो दीक्षयति न᳘ पूतः᳘ पावयेदिति᳘[[!!]] ह्याहुः᳘ सै᳘षा ऽनुपूर्व्वदीक्षा स य᳘त्र हैव᳘म्विद्वा᳘ᳫँ᳘सो दी᳘क्षन्ते दी᳘क्षमाणा हैव ते᳘ यज्ञ᳘ङ्कल्पयन्ति यज्ञ᳘स्य क्लृ᳘प्तिम᳘नु सत्रि᳘णां योगक्षेमः᳘ कल्पते सत्रि᳘णां योगक्षेम᳘स्य क्लृ᳘प्तिमन्व᳘पि तस्या᳘र्द्धस्य योगक्षेमः᳘ कल्पते य᳘स्मिन्न᳘र्द्धे य᳘जन्ते॥  
## ११
ते᳘षां᳘ वा᳘ ऽउन्ने᳘तोत्तमो दी᳘क्षते॥  
प्रथ᳘मो ऽवभृथा᳘दुदायता᳘मुदै᳘ति प्राणो वा᳘ ऽउन्नेता᳘ प्राण᳘मे᳘वैष्वेत᳘दुभय᳘तो दधाति त᳘था स᳘र्व्वमा᳘युर्य्यन्ति त᳘थो ह न᳘ पुरा᳘ ऽऽयुषो ऽस्मा᳘ल्लोकात्प्र᳘यन्ति᳘ सै᳘षा ऽनुपूर्व्वदीक्षा[[!!]] स य᳘त्र हैवं᳘ व्विद्वा᳘ᳫँ᳘सो दी᳘क्षेरंस्त᳘देव᳘ दीक्षेत॥ 

+++
title = "२"

+++
## ०१
अ᳘प वा᳘ऽएत᳘स्मात् ॥  
ते᳘ज इन्द्रियं᳘ वी᳘र्यं क्रामति यँ सो᳘मोऽतिप᳘वतऽऊर्ध्वं चा᳘वाञ्चं वा ॥  
## ०२
त᳘दाहुः ॥ 
अ᳘न्नं वा᳘ऽएत᳘द्ब्राह्मण᳘स्य य᳘त्सो᳘मो न वै सो᳘मेन ब्राह्मणः᳘ सोमवामी स यो वाऽअ᳘लं भू᳘त्यै सन्भू᳘तिं न᳘ प्राप्नो᳘ति यो वा᳘लं पशु᳘भ्यः स᳘न्पशून्न᳘ विन्द᳘ते स᳘ सोमवामी᳘ पश᳘वो हि सो᳘म इ᳘ति ॥  
## ०३
स᳘ एत᳘माश्विनं᳘ धूम्रमा᳘लभेत ॥  
सारस्वतं᳘ मेष᳘मैन्द्र᳘मृषभ᳘मश्वि᳘नौ वै᳘ देवा᳘नां भिष᳘जौ ता᳘भ्यामे᳘वैनं भिषज्यति स᳘रस्वती भेषजं त᳘यै᳘वास्मै भेषजं᳘ करोती᳘न्द्र इन्द्रियं᳘ वी᳘र्यं ते᳘नै᳘वास्मिन्निन्द्रियं᳘ वी᳘र्यं दधाति ॥  
## ०४
च᳘क्षुर्वा᳘ऽअश्वि᳘नौ ते᳘जः ॥  
य᳘दाश्विनो भ᳘वति च᳘क्षुरे᳘वास्मिंस्तत्ते᳘जो दधात्य᳘थो श्रो᳘त्रँ समानँ हि च᳘क्षुश्च श्रो᳘त्रं च ॥  
## ०५
प्राणः स᳘रस्वती वी᳘र्यम् ॥  
य᳘त्सारस्वतो भ᳘वति प्राण᳘मे᳘वास्मिंस्त᳘द्वी᳘र्यं दधात्य᳘थोऽअपा᳘नँ᳘ समानँ हि᳘ प्राण᳘श्चापान᳘श्च ॥  
## ०६
वागि᳘न्द्रो ब᳘लम् ॥  
य᳘दैन्द्रो भ᳘वति वा᳘चमे᳘वास्मिंस्तद्ब᳘लं दधात्य᳘थो म᳘नः समानँ हि वा᳘क्च म᳘नश्च ॥  
## ०७
आश्विनी᳘रजाः᳘ ॥  
सारस्वतीर᳘वीरैन्द्रीर्गा᳘व इ᳘त्याहुर्य᳘देते᳘ पश᳘व आलभ्य᳘न्तऽएता᳘भिरेव᳘ देव᳘ताभिरेता᳘न्पशून᳘वरुन्द्धे ॥  
## ०८
व᳘डबा᳘नुशिशुर्भवति ॥  
य᳘श एवै᳘कशफम᳘वरुन्द्धऽआरण्या᳘नां पशूनां लो᳘मानि भवन्त्यारण्या᳘नां पशूनाम᳘वरुद्ध्यै वृकलोमा᳘नि भवन्त्यो᳘ज एव᳘ जूति᳘मारण्या᳘णां पशूनाम᳘वरुन्द्धे व्याघ्रलोमा᳘नि भवन्ति मन्यु᳘मेव᳘ राज्य᳘मारण्या᳘नां पशूनाम᳘वरुन्द्धे सिँहलोमा᳘नि भवन्ति स᳘ह ए᳘वेशा᳘मारण्या᳘नां पशूनाम᳘वरुन्द्धे ॥  
## ०९
व्रीह᳘यश्च श्यामा᳘काश्च भ᳘वन्ति ॥  
गोधू᳘माश्च कु᳘वलानि चोपवा᳘काश्च ब᳘दराणि च य᳘वाश्च कर्क᳘न्धूनि श᳘ष्पाणि च तो᳘क्मानि चोभ᳘यमेव᳘ ग्राम्यं चा᳘न्नमारण्यं चा᳘वरुन्द्धे᳘ऽथोऽउभ᳘येनैवा᳘न्नेन यथारूप᳘मिन्द्रियं᳘ वी᳘र्यमात्म᳘न्धत्ते ॥  
## १०
सी᳘सेन श᳘ष्पाणि क्रीणाति ॥  
ऊ᳘र्णाभिस्तो᳘क्मानि सू᳘त्रैर्व्रीही᳘नुभ᳘योर्वा᳘ऽएत᳘द्रूपम᳘यसश्च हि᳘रण्यस्य च यत्सी᳘समुभ᳘यँ सौत्रामणी᳘ष्टिश्च पशुबन्ध᳘श्चोभ᳘यस्या᳘वरुद्ध्यै ॥  
## ११
ऊर्णासूत्रे᳘ण क्रीणाति ॥  
तद्वा᳘ऽएत᳘त्स्त्रीणां क᳘र्म य᳘दूर्णासूत्रं क᳘र्म वा᳘ऽइन्द्रियं᳘ वी᳘र्यं त᳘देतदुत्सन्नँ स्त्री᳘षु तद्य᳘दे᳘वेन्द्रियं᳘ वी᳘र्यमु᳘त्सन्नँ स्त्री᳘षु त᳘देवा᳘वरुन्द्धे ॥  
## १२
त᳘द्धैत᳘द᳘न्येऽध्वर्य᳘वः ॥  
सी᳘सेन क्लीबाछ᳘ष्पाणि क्रीणन्ति तत्तदि᳘ति न वा᳘ऽएष स्त्री न पु᳘मान्य᳘त्क्लीबो ने᳘ष्टिर्न᳘ पशुबन्धः᳘ सौत्रामणी᳘ति वदन्तस्त᳘दु त᳘था न᳘ कुर्यादुभ᳘यं वै᳘ सौत्रामणी᳘ष्टिश्च पशुबन्ध᳘श्च᳘ व्यृद्धमु वा᳘ऽएत᳘न्मनु᳘ष्येषु य᳘त्क्लीबो᳘ यज्ञमुख᳘ऽएव ते᳘ यज्ञ᳘स्य᳘ व्यृद्धिं दधति ये त᳘था कुर्व᳘न्ति सोमविक्रयि᳘ण एव᳘ क्रीणीयात्सो᳘मो वै᳘ सौत्रामणी᳘ यज्ञमुख᳘ऽएव त᳘त्सोमरूपं᳘ करोति यज्ञ᳘स्य स᳘मृद्ध्यै ॥  
## १३
शता᳘तृष्णा कुम्भी᳘ भवति ॥  
बहु᳘धेव हि स व्य᳘स्रवद᳘थो शतो᳘न्मानो वै᳘ यज्ञो᳘ यज्ञ᳘मेवा᳘वरुन्द्धे स᳘तं भवति स᳘देवा᳘वरुन्द्धे च᳘प्यं भवत्यन्ना᳘द्यस्यैवा᳘वरुद्ध्यै पवित्रं᳘ भवति पुन᳘न्ति᳘ ह्येनं वा᳘लो भवति पाप्मनो व्या᳘वृत्त्यै सुव᳘र्णँ हि᳘रण्यं भवति रूपस्यैवा᳘वरुद्ध्यै शत᳘मानं भवति शता᳘युर्वै पु᳘रुषः शते᳘न्द्रिय आ᳘युरे᳘वेन्द्रियं᳘ वी᳘र्यमात्म᳘न्धत्ते ॥  
## १४
आ᳘श्वत्थं पा᳘त्रं भवति ॥  
अ᳘पचितिमेवा᳘वरुन्द्धऽऔ᳘दुम्बरं भवत्यूर्जमेवा᳘वरुन्द्धे नैयग्रो᳘धं भवति स्वधा᳘मेवा᳘वरुन्द्धे स्था᳘ल्यो भवन्ति पृथिव्या᳘ऽए᳘वान्ना᳘द्यमवरुन्द्धे ॥  
## १५
पा᳘लाशान्युपशया᳘नि भवन्ति ॥  
ब्र᳘ह्म वै᳘ पलाशो ब्र᳘ह्मणैव᳘ स्वर्गं᳘ लोकं᳘ जयत्यपाष्ठिह᳘स्य प᳘त्रे भवतस्त्वि᳘षिमेव᳘ राज्यं व᳘यसाम᳘वरुन्द्धे ष᳘ट्त्रिँशदेता᳘नि भवन्ति ष᳘ट्त्रिँशदक्षरा वै᳘ बृहती बा᳘र्हताः पश᳘वो बृह᳘त्यै᳘वास्मै पशून᳘वरुन्द्धे ॥  
## १६
त᳘दाहुः ॥ 
अन्यदेव᳘त्याः पश᳘वो भ᳘वन्त्यन्यदेव᳘त्याः पुरोडा᳘शा वि᳘लोमैत᳘त्क्रियते कथ᳘मेतत्स᳘लोम भवती᳘त्यैन्द्रः᳘ पशूना᳘मुत्तमो भ᳘वत्यैन्द्रः᳘ पुरोडा᳘शानां प्रथम᳘ इन्द्रियं वै᳘ वी᳘र्यमि᳘न्द्र इ᳘न्द्रिये᳘णै᳘वास्मा᳘ऽइन्द्रियं᳘ वी᳘र्यँ सं᳘दधातीन्द्रिये᳘णेन्द्रियं᳘ वी᳘र्यमवरुन्द्धे ॥  
## १७
सावित्रः᳘ पुरोडा᳘शो भवति ॥  
सवितृप्रसूत᳘तायै वारुणो᳘ भवति व᳘रुणो वा᳘ऽएतं᳘ गृह्णाति यः᳘ पाप्म᳘ना गृहीतो भ᳘वति व᳘रुणेनै᳘वैनं वरु᳘ण्यान्मुञ्चत्य᳘न्त्यो भवत्यन्तत᳘ ए᳘वैनं वरुणपाशात्प्र᳘मुञ्चति ॥  
## १८
ए᳘कादशकपाल ऐन्द्रो᳘ भवति ॥  
ए᳘कादशाक्षरा वै᳘ त्रिष्टु᳘बिन्द्रिय᳘मु वै᳘ वी᳘र्यं त्रिष्टु᳘बिन्द्रिय᳘स्यैव᳘ वी᳘र्यस्या᳘वरुद्ध्यै ॥  
## १९
द्वा᳘दशकपालः सावित्रो᳘ भवति ॥  
द्वा᳘दश वै मा᳘साः संवत्सर᳘स्य संवत्सरं वा᳘ऽअन्ना᳘द्यमन्वा᳘यत्तँ संवत्सरा᳘दे᳘वास्माऽअन्ना᳘द्यम᳘वरुन्द्धे ॥  
## २०
द᳘शकपालो वारुणो᳘ भवति ॥  
द᳘शाक्षरा वै᳘ विराड᳘न्नं विराड्व᳘रुणो᳘ऽन्नपतिर्व᳘रुणेनै᳘वास्माऽअ᳘न्नम᳘वरुन्द्धे मध्यत᳘ एतैः᳘ पुरोडा᳘शैः प्र᳘चरति म᳘ध्यं वा᳘ऽएते᳘षां यो᳘निः स्वा᳘दे᳘वैनान्यो᳘नेः प्र᳘जनयति ॥  
## २१
व᳘डबा᳘नुशिशुर्द᳘क्षिणा भवति ॥  
उभ᳘यं वा᳘ऽएषा᳘ जनयत्य᳘श्वं चाश्वतरं᳘ चोभ᳘यँ सौत्रामणी᳘ष्टिश्च पशुबन्ध᳘श्चोभ᳘यस्यैवा᳘वरुद्ध्यै ॥ ब्राह्मणम् ॥ ३ [७.२.] ॥ ॥

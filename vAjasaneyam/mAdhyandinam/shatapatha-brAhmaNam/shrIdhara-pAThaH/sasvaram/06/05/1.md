+++
title = "१"

+++
## ०१
पर्णकषाय᳘निष्पक्वा ऽएता ऽआ᳘पो भवन्ति॥  
स्थेम्ने᳘ न्वेव य᳘द्वेव᳘ पर्णकषाये᳘ण सो᳘मो वै᳘ पर्ण᳘श्चन्द्र᳘मा ऽउ वै सो᳘म ऽएत᳘दु वा ऽए᳘कमग्निरूप᳘मेत᳘स्यै᳘वाग्निरूपस्यो᳘पाप्त्यै॥  
## ०२
ता ऽउ᳘पसृजति॥  
(त्या᳘) आ᳘पो हि ष्ठा᳘ मयोभु᳘व ऽइ᳘ति यां वै᳘ देव᳘तामृ᳘गभ्य᳘नूक्ता यां य᳘जुः᳘ सैव᳘ देव᳘ता स᳘ ऽर्क्सो देव᳘ता तद्य᳘जुस्ता᳘ हैता ऽआ᳘प ऽए᳘वैष᳘ त्रिचस्तद्या᳘ ऽअमूरा᳘प ऽए᳘कᳫँ᳭ रूप᳘ᳫँ᳘ सम᳘दृश्यन्त ता᳘ ऽएतास्त᳘दे᳘वैत᳘द्रूपं᳘ करोति॥  
## ०३
(त्य᳘) अ᳘थ फे᳘नं जनयि᳘त्वा ऽन्व᳘वदधाति॥  
य᳘देव तत्फे᳘नो द्विती᳘यᳫँ᳭ रूपम᳘सृज्यत त᳘दे᳘वैत᳘द्रूपं᳘ करोत्य᳘थ या᳘मेव त᳘त्र मृ᳘दᳫँ᳭ संयौ᳘ति᳘ सैव मृद्यत्त᳘त्तृती᳘यᳫँ᳭ रूपम᳘सृज्यतैते᳘भ्यो वा᳘ ऽएष᳘ रूपेभ्यो᳘ ऽग्रे ऽसृज्यत ते᳘भ्य ऽए᳘वैनमेत᳘ज्जनयति॥  
## ०४
(त्य᳘) अ᳘थाजलोमैः स᳘ᳫँ᳘सृजति॥  
स्थेम्ने᳘ न्वेव य᳘द्वे᳘वाजलोमै᳘रेतद्वा᳘ ऽएनं देवाः᳘ पशुभ्यो᳘ ऽधि समभरंस्त᳘थै᳘वैनमय᳘मेत᳘त्पशुभ्यो᳘ ऽधि᳘ स᳘म्भरति तद्य᳘दजलोमै᳘रे᳘वाजे हि स᳘र्व्वेषां पशूना᳘ᳫँ᳘ रूपम᳘थ यल्लो᳘म लो᳘म हि᳘ रूप᳘म्॥  
## ०५
(म्मि) मित्रः᳘ सᳫँ᳭सृ᳘ज्य॥  
पृथिवीं भू᳘मिञ्च ज्यो᳘तिषा सहे᳘ति प्राणो वै᳘ मित्रः᳘ प्राणो वा᳘ ऽएतद᳘ग्रे क᳘र्माकरोत्सु᳘जातं जात᳘वेदसमयक्ष्मा᳘य त्वा स᳘ᳫँ᳘सृजामि प्रजा᳘भ्य ऽइ᳘ति य᳘थैव य᳘जुस्त᳘था ब᳘न्धुः॥  
## ०६
(र᳘) अ᳘थैत᳘त्त्रयं᳘ पिष्टं᳘ भवति॥  
श᳘र्करा᳘ ऽश्मा ऽयोरसस्ते᳘न स᳘ᳫँ᳘सृजति स्थेम्ने᳘ न्वेव य᳘द्वेव ते᳘नैता᳘वती वा᳘ ऽइयम᳘ग्रे ऽसृज्यत तद्या᳘वतीयमग्रे᳘ ऽसृज्यत ता᳘वतीमे᳘वैनामेत᳘त्करोति॥  
## ०७
रुद्राः᳘ सᳫँ᳭सृ᳘ज्य॥  
पृथिवीं᳘ ब्बृहज्ज्यो᳘तिः स᳘मीधिर ऽइ᳘त्यसौ वा᳘ ऽआदित्य᳘ ऽए᳘षो ऽग्नि᳘रेतद्वै त᳘द्रुद्राः᳘ सᳫँ᳭सृ᳘ज्य पृथिवीं᳘ बृहज्ज्यो᳘तिः स᳘मीधिरे ते᳘षां भानुर᳘जस्र ऽइ᳘च्छुक्रो᳘ देवे᳘षु रोचत ऽइ᳘त्येष वा᳘ ऽएषां भानुर᳘जस्रः शुक्रो᳘ देवे᳘षु रोचते॥  
## ०८
द्वा᳘भ्याᳫँ᳭ स᳘ᳫँ᳘सृजति॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘वत्यस्य मा᳘त्रा ता᳘वतै᳘वैनमेतत्स᳘ᳫँ᳘सृजति॥  
## ०९
(त्य᳘) अ᳘थ प्र᳘यौति॥  
स᳘ᳫँ᳘सृष्टां व्व᳘सुभी रुद्रैरि᳘ति स᳘ᳫँ᳘सृष्टा᳘ ह्येषा व्व᳘सुभिश्च भ᳘वति य᳘न्मित्रे᳘ण तद्व᳘सुभिर्य᳘द्रुद्रैस्त᳘त्तद्रुद्रैर्धी᳘रैः कर्म᳘ण्यां मृ᳘दमि᳘ति धी᳘रा हि ते᳘ कर्म᳘ण्यो ऽइयं मृद्ध᳘स्ताभ्यां मृद्वीं᳘ कृत्वा᳘ सिनीवाली᳘ कृणोतु तामि᳘ति व्वाग्वै᳘ सिनीवाली᳘ सैमाᳫँ᳭ ह᳘स्ताभ्यां मृद्वीं᳘ कृत्वा᳘ करोत्वि᳘त्येत᳘त्॥  
## १०
(त्सि) सिनीवाली᳘ सुकपर्द्दा᳘ सुकुरीरा᳘ स्वौपशे᳘ति॥  
यो᳘षा वै᳘ सिनीवा᳘ल्येत᳘दु वै यो᳘षायै स᳘मृद्धᳫँ᳭ रूपं य᳘त्सुकपर्द्दा᳘ सुकुरीरा᳘ स्वौपशा स᳘मर्द्धयत्ये᳘वैनामेत᳘त्सा तु᳘भ्यमदिते म᳘ह्योखां᳘ दधातु ह᳘स्तयोरि᳘तीयं वा ऽअ᳘दितिर्मह्यस्यै [[???]] त᳘दाह॥  
## ११
(हो᳘) उखां᳘ कृणोतु॥  
श᳘क्त्या बाहु᳘भ्याम᳘दितिर्द्धिये᳘ति श᳘क्त्या च हि᳘ करो᳘ति बाहु᳘भ्यां च धिया᳘ च माता᳘ पुत्रं य᳘थोप᳘स्थे᳘ सा ऽग्निं᳘ बिभर्तु ग᳘र्भ ऽए᳘ति य᳘था माता᳘ पुत्र᳘मुप᳘स्थे बिभृया᳘देव᳘मग्निं ग᳘र्भे बिभर्त्वि᳘त्येत᳘त्॥  
## १२
(त्त्रि) त्रिभिः प्र᳘यौति॥  
त्रिव्वृ᳘दग्निर्या᳘वानग्निर्या᳘वत्यस्य मा᳘त्रा ता᳘वतै᳘वैनमेतत्प्र᳘यौति द्वा᳘भ्याᳫँ᳭ स᳘ᳫँ᳘सृजति तत्प᳘ञ्च प᳘ञ्चचितिको ऽग्निः प᳘ञ्च ऽर्त᳘वः संव्वत्सरः᳘ संव्वत्स᳘रो ऽग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति त्रि᳘भिरप ऽउ᳘पसृजति त᳘दष्टा᳘वष्टा᳘क्षरा गायत्री᳘ गाय᳘त्रो ऽग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवत्य᳘थो ऽअष्टा᳘क्षरा वा᳘ ऽइयम᳘ग्रे ऽसृज्यत तद्या᳘वतीयमग्रे᳘ ऽसृज्यत ता᳘वतीमे᳘वैनामेत᳘त्करोति॥  

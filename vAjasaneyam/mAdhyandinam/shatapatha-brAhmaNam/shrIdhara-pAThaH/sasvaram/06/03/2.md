+++
title = "२"

+++
## ०१
ह᳘स्त एषा᳘भ्रिर्भवत्य᳘थ पशू᳘नभि᳘मन्त्रयते॥  
एतद्वा᳘ एषु देवा᳘ अन्वेषिष्य᳘न्तः पुरस्ताद्वीर्य᳘मदधुस्त᳘थै᳘वैष्वय᳘मेत᳘दन्वेषिष्य᳘न्पुर᳘स्ताद्वीर्यं᳘ दधाति॥  
## ०२
सो᳘ ऽश्वमभि᳘मन्त्रयते॥  
प्र᳘तुर्तं वाजिन्ना᳘द्रवे᳘ति यद्वै᳘ क्षिप्रं त᳘त्तूर्तम᳘थ य᳘त्क्षिप्रात्क्षे᳘पीयस्तत्प्र᳘तूर्त व᳘रिष्ठाम᳘नु संव᳘तमि᳘तीयं वै व᳘रिष्ठा संव᳘दिमाम᳘नु संव᳘तमि᳘त्येत᳘द्दिवि᳘ ते जन्म परम᳘मन्त᳘रिक्षे त᳘व ना᳘भिः पृथिव्याम᳘धि यो᳘निरिदि᳘ति त᳘देनमेता᳘ देव᳘ताः करोत्यग्निं᳘ वायु᳘मादित्यं तद᳘श्वे वीर्यं᳘ दधाति॥  
## ०३
अ᳘थ रा᳘सभम्॥  
युञ्जा᳘थां रा᳘सभं युवमि᳘त्यध्वर्युं᳘ चैतद्य᳘जमानं चाहास्मिन्या᳘मे वृषण्वसू इ᳘त्यस्मिन्क᳘र्मणि वृषण्वसू इ᳘त्येत᳘दग्निम् भ᳘रन्तमस्मयुमि᳘त्यग्निम् भ᳘रन्तमस्म᳘त्प्रेषितमि᳘त्येतत्तद्रा᳘सभे वीर्यं᳘ दधाति॥  
## ०४
अ᳘थाज᳘म्॥  
यो᳘गे-योगे तव᳘स्तरं वा᳘जे-वाजे हवामह इत्य᳘न्नं वै वा᳘जः क᳘र्मणि-कर्मणि तव᳘स्तरम᳘न्ने ऽन्ने हवामह इ᳘त्येतत्स᳘खाय इ᳘न्द्रमूत᳘य इ᳘तीन्द्रिय᳘वन्तमूत᳘य इ᳘त्येतत्त᳘दजे᳘ वीर्यं᳘ दधाति॥  
## ०५
त्रिभि᳘रभि᳘मन्त्रयते॥  
त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतै᳘वैष्वेत᳘द्वीर्यं᳘ दधाति॥  
## ०६
अ᳘थैनान्प्रा᳘च उ᳘त्क्रमयति॥  
त᳘देनमेतैः᳘ पशु᳘भिर᳘न्विछति नो᳘पस्पृशत्यग्नि᳘रेष य᳘त्पश᳘वो ने᳘न्माय᳘मग्नि᳘र्हिन᳘सदि᳘ति॥  
## ०७
सो᳘ ऽश्वमु᳘त्क्रमयति॥  
प्रतू᳘र्वन्ने᳘ह्यवक्रा᳘मन्न᳘शस्तीरे᳘ति पाप्मा वा अ᳘शस्तिस्त्व᳘रमाण ए᳘ह्यवक्रा᳘मन्पाप्मा᳘नमि᳘त्येत᳘द्रुद्र᳘स्य गा᳘णपत्यम् मयोभूरेही᳘ति रौ᳘द्रा वै᳘ पश᳘वो या᳘ ते देव᳘ता त᳘स्यै गा᳘णपत्यम् मयोभूरेही᳘त्येतत्त᳘देनम᳘श्वेना᳘न्विछति॥  
## ०८
अ᳘थ रा᳘सभम्॥  
उर्व᳘न्त᳘रि᳘क्षं वीहि स्वस्ति᳘गव्यूतिर᳘भयानि कृण्वन्नि᳘ति य᳘थैव य᳘जुस्त᳘था ब᳘न्धुः पूष्णा᳘ सयु᳘जा सहे᳘तीयं वै᳘ पू᳘षान᳘या सयु᳘जा सहे᳘त्येतत्त᳘देनं रा᳘सभेना᳘न्विछति॥  
## ०९
अ᳘थाज᳘म्॥  
पृथिव्याः᳘ सध᳘स्थादग्नि᳘म् पुरीष्य᳘मङ्गिरस्वदा᳘भरे᳘ति पृथिव्या᳘ उप᳘स्थादग्नि᳘म् पशव्य᳘मग्निवदा᳘भरे᳘त्येतत्त᳘देनमजेना᳘न्विछति॥  
## १०
त्रिभिर᳘न्विछति॥  
त्रिवृ᳘दग्निर्या᳘वानग्निर्या᳘वत्यस्य मा᳘त्रा तावतै᳘वैनमेतद᳘न्विछति त्रिभिः᳘ पुर᳘स्तादभि᳘मन्त्रयते तत्षट् ष᳘डृत᳘वः संवत्सरः᳘ संवत्स᳘रो ऽग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
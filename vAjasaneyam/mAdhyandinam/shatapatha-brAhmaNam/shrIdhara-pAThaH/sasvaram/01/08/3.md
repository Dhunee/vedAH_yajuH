+++
title = "३"

+++
## ०१
स वै स्रु᳘चौ᳘ व्यूहति॥  
(त्य) अग्नीषो᳘मयोरु᳘ज्जितिमनू᳘ज्जेषं व्वा᳘जस्य मा प्रसवे᳘न प्रो᳘हामी᳘ति जुहूं प्रा᳘चीं दक्षिणे᳘न पाणि᳘नाग्नीषो᳘मौ तम᳘पनुदतां᳘ यो ऽस्मान्द्वे᳘ष्टि यं᳘ च व्वयं᳘ द्विष्मो व्वा᳘जस्यैनं प्रसवेना᳘पोहामी᳘त्युपभृ᳘तं प्रती᳘ची᳘ᳫँ᳘ सव्ये᳘न पाणि᳘ना य᳘दि स्वयं य᳘जमानः॥  
## ०२
(नो) य᳘द्यु ऽअध्वर्युः᳘॥  
(र) अग्नीषो᳘मयोरु᳘ज्जितिमनू᳘ज्जयत्वयं य᳘जमानो व्वा᳘जस्यैनं प्रसवे᳘न प्रो᳘हाम्यग्नीषो᳘मौ तम᳘पनुदतां य᳘मयं य᳘जमानो द्वे᳘ष्टि य᳘श्चैनं द्वे᳘ष्टि व्वा᳘जस्यैनं प्रसवेना᳘पोहामी᳘ति पौर्णमास्या᳘मग्नीषोमी᳘यᳫँ᳘हि᳘ पौर्णमास᳘ᳫँ᳘ हविर्भ᳘वति॥  
## ०३
(त्य᳘) अ᳘थामावा᳘स्यायाम्॥  
(मि) इन्द्राग्न्योरु᳘ज्जितिमनू᳘ज्जेषं व्वा᳘जस्य मा प्रसवे᳘न प्रो᳘हामीन्द्राग्नी तम᳘पनुदतां᳘ यो ऽस्मान्द्वे᳘ष्टि यं᳘ च व्वयं᳘ द्विष्मो वा᳘जस्यैनं प्रसवेना᳘पोहामी᳘ति य᳘दि स्वयं य᳘जमानः॥  
## ०४
(नो) य᳘द्यु ऽअध्वर्य्युः᳘॥  
(रि) इन्द्राग्न्योरु᳘ज्जितिमनू᳘ज्जयत्वयं य᳘जमानो व्वा᳘जस्यैनं प्रसवे᳘न प्रो᳘हामीन्द्राग्नी तम᳘पनुदतां य᳘मयं य᳘जमानो द्वे᳘ष्टि य᳘श्चैनं द्वे᳘ष्टि व्वा᳘जस्यैनं प्रसवेना᳘पोहामी᳘त्यमावा᳘स्यायामैन्द्रा᳘ग्न᳘ᳫँ᳘ह्यामावास्य᳘ᳫँ᳘हविर्भ᳘वत्येवं᳘ यथादेवतं᳘ व्यूहति तद्य᳘देवं व्यू᳘हति॥  
## ०५
य᳘जमान ऽएव᳘ जुहूम᳘नु॥  
यो ऽस्मा ऽअरातीय᳘ति स᳘ ऽउपभृ᳘तम᳘नु प्रा᳘ञ्चमे᳘वैतद्य᳘जमानमुदू᳘हत्य᳘पाञ्चं तम᳘पोहति᳘ योस्मा ऽअरातीय᳘त्य᳘त्तैव᳘ जुहूम᳘न्वा᳘द्य ऽउपभृ᳘तमनु प्रा᳘ञ्चमे᳘वैत᳘दत्ता᳘रमुदू᳘हत्य᳘पाञ्चमा᳘द्यम᳘पोहति॥  
## ०६
तद्वा᳘ ऽएत᳘त्॥  
(त्स) समान᳘ ऽएव क᳘र्म्मन्व्या᳘क्रियते त᳘स्मादु समाना᳘देव पु᳘रुषादत्ता᳘ चा᳘द्यश्च जायेते ऽइदᳫँ᳭हि᳘ चतुर्थे पु᳘रुषे तृती᳘ये स᳘ङ्गच्छामह ऽइ᳘ति व्विदेवं दी᳘व्यमाना जा᳘त्या ऽआ᳘सत ऽएत᳘स्मादु तत्॥  
## ०७
(द᳘) अ᳘थ जुह्वा᳘ परिधीन्त्स᳘मनक्ति॥  
य᳘या देवेभ्यो᳘ ऽहौषीद्य᳘या यज्ञ᳘ᳫं᳘ सम᳘तिष्ठपत्त᳘यै᳘वैत᳘त्परिधी᳘न्प्रीणाति त᳘स्माज्जुह्वा᳘ परिधीन्त्स᳘मनक्ति॥  
## ०८
स स᳘मनक्ति॥
व्व᳘सुभ्यस्त्वा रुद्रे᳘भ्यस्त्वादित्ये᳘भ्यस्त्वे᳘त्येते वै᳘ त्रया᳘ देवा यद्व᳘सवो रुद्रा᳘ ऽआदित्या᳘ ऽएते᳘भ्य᳘स्त्वे᳘त्ये᳘वैत᳘दाह᳘॥  
## ०९
(हा᳘) अ᳘थ परिधि᳘मभिपद्या᳘श्रावयति॥  
परिधि᳘भ्यो᳘ ह्येत᳘दाश्राव᳘यति यज्ञो वा᳘ ऽआश्रा᳘वणं यज्ञे᳘नै᳘वैत᳘त्प्रत्य᳘क्षं परिधी᳘न्प्रीणाति त᳘स्मात्परिधि᳘मभिपद्या᳘श्रावयति॥  
## १०
स᳘ ऽआश्रा᳘व्याह॥  
(हे) इषिता दै᳘व्या हो᳘तार ऽइ᳘ति दै᳘व्या वा᳘ ऽएते हो᳘तारो य᳘त्परिध᳘यो ऽग्न᳘यो᳘ हीष्टा दै᳘व्या हो᳘तार ऽइ᳘त्ये᳘वैत᳘दाह यदा᳘हेषिता दै᳘व्या हो᳘तार ऽइ᳘ति भद्रवा᳘च्याये᳘ति स्वयं वा᳘ ऽएत᳘स्मै देवा᳘ युक्ता᳘ भवन्ति य᳘त्साधु व्व᳘देयुर्य᳘त्साधु᳘ कुर्युस्त᳘स्मादाह भद्रवा᳘च्याये᳘ति प्रे᳘षितो मा᳘नुषः सूक्तवाकाये᳘ति त᳘दिमं मा᳘नुषᳫँ᳭होतारᳫं᳭सूक्तवाका᳘य प्र᳘सौति॥  
## ११
(त्य᳘) अ᳘थ प्रस्तरमा᳘दत्ते॥  
य᳘जमानो वै᳘ प्रस्तरस्तद्य᳘त्रास्य यज्ञो᳘ ऽगंस्त᳘दे᳘वैतद्य᳘जमानᳫं स्वगा᳘करोति देवलोकं वा᳘ ऽअस्य य᳘ज्ञो ऽगन्देवलोक᳘मे᳘वैतद्य᳘जमानम᳘पिनयति॥  
## १२
स य᳘दि व्वृ᳘ष्टिकामः स्या᳘त्॥  
(दे) एते᳘नैवा᳘ददीत स᳘ञ्जानाथां द्यावापृथिवी ऽइ᳘ति यदा वै द्या᳘वापृथिवी᳘ सञ्जाना᳘ते ऽअ᳘थ व्वर्षति त᳘स्मादाह स᳘ञ्जानाथां द्यावापृथिवी ऽइ᳘ति मित्राव᳘रुणौ त्वा व्वृ᳘ष्ट्यावतामि᳘ति तद्यो᳘ व्वर्षस्ये᳘ष्टे स᳘ त्वा व्वृ᳘ष्ट्यावत्वि᳘त्ये᳘वैत᳘दाहायं वै᳘ व्वर्ष᳘स्येष्टे᳘ यो ऽयं प᳘वते᳘ सो ऽयमे᳘क इवैव᳘ पवते᳘ सो ऽयं पु᳘रुषे ऽन्तः प्र᳘विष्टः प्रा᳘ङ्च प्रत्य᳘ङ्च ता᳘विमौ᳘ प्राणोदानौ᳘ प्राणोदानौ वै᳘ मित्राव᳘रुणौ तद्य᳘ एव᳘ व्वर्षस्ये᳘ष्टे स᳘ त्वा व्वृ᳘ष्ट्यावत्वि᳘त्ये᳘वैत᳘दाह त᳘मेतेनैवा᳘ददीत यदा᳘ ह्येव᳘ कदा᳘ च व्वृ᳘ष्टिः स᳘मिव त᳘मनक्त्या᳘हुतिमे᳘वैत᳘त्करोत्या᳘हुतिर्भूत्वा᳘ देवलोकं᳘ गच्छादि᳘ति॥  
## १३
स वा ऽअ᳘ग्रं जुह्वा᳘मन᳘क्ति॥  
म᳘ध्यमुपभृ᳘ति मू᳘लं ध्रुवा᳘याम᳘ग्रमिव हि᳘ जुहूर्म᳘ध्यमिवोपभृन्मू᳘लमिव ध्रुवा᳘॥  
## १४
सो ऽनक्ति॥  
व्य᳘न्तु व्व᳘योक्तᳫँ᳭रि᳘हाणा ऽइ᳘ति व्व᳘य ऽए᳘वैनमेत᳘द्भूत᳘मस्मा᳘न्मनुष्यलोका᳘द्देवलोक᳘मभ्यु᳘त्पातयति त᳘न्नीचै᳘रिव हरति द्वयं तद्य᳘स्मान्नीचै᳘रिव ह᳘रेद्य᳘जमानो वै᳘ प्रस्त᳘रो ऽस्या᳘ ए᳘वैनमेत᳘त्प्रतिष्ठा᳘यै नो᳘द्धन्ती᳘हो एव व्वृ᳘ष्टिं नि᳘यच्छति॥  
## १५
स᳘ हरति॥  
मरु᳘तां पृ᳘षतीर्गच्छे᳘ति देवलोकं᳘ गच्छे᳘त्ये᳘वैत᳘दाह यदा᳘ह मरु᳘तां पृ᳘षतीर्गच्छे᳘ति व्वशा पृ᳘श्निर्भूत्वा दि᳘वं गच्छ त᳘तो नो व्वृ᳘ष्टिमा᳘वहे᳘तीयं वै᳘ व्वशा पृ᳘श्निर्य᳘दिद᳘मस्यां᳘ मूलि᳘ चामूलं᳘ चान्ना᳘द्यं प्र᳘तिष्ठितं ते᳘नेयं᳘ व्वशा पृ᳘श्निरियं᳘ भूत्वा दि᳘वं गच्छे᳘त्ये᳘वैत᳘दाह त᳘तो नो व्वृ᳘ष्टिमा᳘ वहे᳘ति व्वृष्टाद्वा ऽऊर्ग्र᳘सः सुभूतं᳘ जायते त᳘स्मादाह त᳘तो नो व्वृ᳘ष्टिमा᳘वहेति॥  
## १६
(त्य) अथै᳘कं तृ᳘णम᳘पगृह्णाति॥  
य᳘जमानो वै᳘ प्रस्तरः स य᳘त्कृत्स्नं᳘ प्रस्तर᳘मनुप्रह᳘रेत्क्षिप्रे᳘ ह य᳘जमानो ऽमुं᳘ लो᳘क᳘मियात्त᳘थो ह य᳘जमानो ज्यो᳘ग्जीवति या᳘वद्वे᳘वास्येह᳘ मानुषमा᳘युस्त᳘स्मा ऽए᳘वैतद᳘पगृह्णाति॥  
## १७
त᳘न्मुहूर्त्तं᳘ धारयि᳘त्वानुप्र᳘हरति॥  
तद्य᳘त्रास्ये᳘तर ऽआत्मा᳘गंस्त᳘दे᳘वास्यैत᳘द्गमयत्य᳘थ य᳘न्नानुप्रह᳘रेदन्त᳘रियाद्ध य᳘जमानं लोकात्त᳘थो ह य᳘जमानं लोका᳘न्नान्त᳘रेति॥  
## १८
तं प्रा᳘ञ्चमनुस᳘मस्यति॥  
प्रा᳘ची हि᳘ देवा᳘नां दिग᳘थो ऽउ᳘दञ्चमु᳘दीची हि᳘ मनु᳘ष्याणां दिक्त᳘मङ्गु᳘लिभिरेव᳘ योयुप्ये᳘रन्न᳘ काष्ठैर्द्दा᳘रुभिर्व्वा ऽइ᳘तरᳫँ᳭ श᳘वं᳘ व्यृषन्ति नेत्त᳘था कर᳘वाम यथे᳘तरᳫँ᳭ श᳘वमि᳘ति त᳘स्मादङ्गु᳘लिभिरेव᳘ योयुप्ये᳘रन्न᳘ काष्ठै᳘र्यदा हो᳘त्ता सूक्तवाकमाह᳘॥  
## १९
(हा᳘) अ᳘थाग्नी᳘दाहानुप्र᳘हरे᳘ति॥  
तद्य᳘त्रास्ये᳘तर ऽआत्मा᳘गंस्त᳘दे᳘वास्यैत᳘द्गमये᳘त्ये᳘वैत᳘दाह तूष्णी᳘मे᳘वानुप्रत्दृ᳘त्य चक्षुष्पा᳘ ऽअग्ने ऽसि च᳘क्षुर्म्मे पाही᳘त्यात्मा᳘नमु᳘पस्पृशति ते᳘नो ऽअ᳘प्यात्मा᳘नं᳘ नानुप्र᳘वृणक्ति᳘॥  
## २०
(क्त्य᳘) अ᳘थाह सं᳘व्वदस्वे᳘ति॥  
सं᳘वादयैनं देवैरि᳘त्ये᳘वैत᳘दाहा᳘गानग्नीदित्य᳘गन्खल्वि᳘त्ये᳘वैत᳘दाहा᳘गन्निती᳘तरः प्र᳘त्याह श्रावये᳘ति तं वै᳘ देवैः᳘ श्रावय तम᳘नुबोधये᳘त्ये᳘वैत᳘दाह श्रौ᳘षडि᳘ति व्विदुर्व्वा᳘ ऽएनम᳘नुवा᳘ ऽएनमभुत्सते᳘त्ये᳘वैत᳘दाहैव᳘मध्वर्यु᳘श्चाग्नी᳘च्च देवलोकं य᳘जमानम᳘पिनयतः᳘॥  
## २१
(तो᳘) अ᳘थाह स्वगा दै᳘व्या हो᳘तृभ्य ऽइ᳘ति॥ 
दै᳘व्या वा᳘ ऽएते हो᳘तारो य᳘त्परिध᳘यो ऽग्न᳘यो हि ता᳘ने᳘वैत᳘त्स्वगा᳘करोति त᳘स्मादाह स्वगा दै᳘व्या हो᳘तृभ्य इ᳘ति स्वस्तिर्मा᳘नुषेभ्य ऽइ᳘ति त᳘दस्मै᳘ मानुषा᳘य होत्रे᳘ ऽह्वलामा᳘शास्ते᳘॥  
## २२
(स्ते᳘ ऽथ) अ᳘थ परिधी᳘ननुप्र᳘हरति॥ 
स᳘ मध्यम᳘मेवा᳘ग्रे परिधि᳘मनु प्र᳘हरति यं᳘ परिधिं᳘ पर्य᳘धत्था ऽअ᳘ग्ने देव पणि᳘भिर्गुह्यमानः॥ तं᳘ त ऽएतम᳘नु जो᳘षं भराम्येष नेत्त्व᳘दपचेत᳘याता ऽइ᳘त्यग्नेः प्रियं पाथो᳘ ऽपीतमिती᳘तरावनु स᳘मस्यति॥  
## २३
(त्य᳘) अ᳘थ जुहू᳘ञ्चोपभृ᳘तं च सम्प्र᳘गृह्णाति॥  
(त्य) अदो᳘ हैवा᳘हुतिं करो᳘ति᳘ य᳘दनक्त्या᳘हुतिर्भूत्वा᳘ देवलोकं᳘ गच्छादि᳘ति त᳘स्माज्जुहू᳘ञ्चोपभृ᳘तञ्च सम्प्र᳘गृह्णाति॥  
## २४
स वै व्वि᳘श्वेभ्यो देवे᳘भ्यः सम्प्र᳘गृह्णाति॥  
यद्वा अ᳘नादिष्टं देव᳘तायै हवि᳘र्गृह्यते स᳘र्व्वा वै त᳘स्मिन्देव᳘ता अपित्वि᳘न्यो मन्यन्ते न वा᳘ ऽएतत्क᳘स्यैचन᳘ देव᳘तायै हवि᳘र्गृह्णन्ना᳘दिशति यदा᳘ज्यं त᳘स्माद्वि᳘श्वे᳘भ्यो देवे᳘भ्यः सम्प्र᳘गृह्णात्येत᳘दु व्वैश्वदेव᳘ᳫँ᳭हविर्यज्ञे॥  
## २५
स᳘ सम्प्र᳘गृह्णाति॥  
सᳫंस्रव᳘भागा स्थेषा᳘ बृह᳘न्त ऽइ᳘ति सᳫं᳘स्रवो᳘ ह्येव ख᳘लु प᳘रिशिष्टो भ᳘वति प्रस्तरेष्ठाः᳘ परिधे᳘याश्च देवा ऽइ᳘ति प्रस्तर᳘श्च हि᳘ परिध᳘यश्चानुप्र᳘त्दृता भवन्तीमां व्वा᳘चमभिवि᳘श्वे गृण᳘न्त ऽइ᳘त्येत᳘दु व्वैश्वदेवं᳘ करोत्यास᳘द्यास्मि᳘न्बर्हि᳘षि मादयध्वᳫंस्वा᳘हाव्वाडि᳘ति तद्य᳘था व्व᳘षट्कृत᳘ᳫँ᳭हुतमेव᳘मस्यैत᳘द्भवति॥  
## २६
स यस्या᳘नसो हवि᳘र्गृह्णन्ति᳘॥  
(न्त्य᳘) अ᳘नसस्त᳘स्य धुरि व्वि᳘मुञ्चन्ति य᳘तो युन᳘जाम त᳘तो व्वि᳘मुञ्चामे᳘ति य᳘तो᳘ ह्येव᳘ युञ्ज᳘न्ति त᳘तो व्वि᳘मुञ्चन्ति य᳘स्यो पात्रे स्फ्ये त᳘स्य य᳘तो युन᳘जाम त᳘तो व्वि᳘मुञ्चामे᳘ति य᳘तो᳘ ह्येव᳘ युञ्ज᳘न्ति त᳘तो व्वि᳘मुञ्चन्ति॥  
## २७
यु᳘जौ ह वा᳘ ऽएते᳘ यज्ञ᳘स्य यत्स्रु᳘चौ॥  
ते᳘ ऽएत᳘द्युङ्क्ते य᳘त्प्रच᳘रति स यं᳘ निधा᳘यावद्येद्य᳘था व्वा᳘हनमवार्च्छे᳘देवं तत्ते᳘ ऽएत᳘त्स्विष्टकृ᳘ति व्विमो᳘चनमा᳘गच्छत᳘स्ते त᳘त्सादयति तद्वि᳘मुञ्चति ते᳘ ऽएतत्पु᳘नः प्र᳘युङ्क्ते ऽनुयाजे᳘षु᳘ सो ऽनुयार्जे᳘श्चरि᳘त्वैत᳘द्विमो᳘चनमा᳘गच्छति ते त᳘त्सादयति तद्वि᳘मुञ्चति ते᳘ ऽएतत्पु᳘नः प्र᳘युङ्क्ते य᳘त्सम्प्रगृह्णा᳘ति तद्यां ग᳘तिमभियुङ्क्ते तां ग᳘तिं गत्वा व्वि᳘मुञ्चते यज्ञं वा ऽअ᳘नुप्रजास्त᳘स्मादयं पु᳘रुषो युङ्क्ते ऽथ व्वि᳘मुञ्चते᳘ ऽथ युङ्क्ते तद्यां ग᳘तिमभियुङ्क्ते तां गतिं ग᳘त्वान्ततो व्वि᳘मुञ्चते स᳘ सादयति घृता᳘ची स्थो धु᳘र्यौ पातᳫँ᳭सुम्ने᳘ स्थः सुम्ने᳘ माधत्तमि᳘ति सा᳘ध्व्यौ स्थः साधौ᳘ माधत्तमि᳘त्ये᳘वैत᳘दाह॥  

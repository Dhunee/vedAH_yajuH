+++
title = "१"

+++
## ०१
स वै᳘ पर्णशाख᳘या व्वत्सा᳘नपा᳘करोति॥  
तद्य᳘त्पर्णशाख᳘या व्वत्सा᳘नपाकरो᳘ति य᳘त्र वै᳘ गायत्री सो᳘ममच्छा᳘पतत्त᳘दस्या ऽआह᳘रन्त्या ऽअपाद᳘स्ताभ्याय᳘त्य पर्णं प्र᳘चिच्छेद गायत्र्यै᳘ वा सो᳘मस्य वा रा᳘ज्ञस्त᳘त्पतित्वा᳘ प᳘र्णो ऽभवत्त᳘स्मात्पर्णो ना᳘म तद्य᳘देवा᳘त्र सो᳘मस्य न्य᳘क्तं त᳘दिहा᳘प्यसदि᳘ति त᳘स्मात्पर्णशाख᳘या व्वत्सा᳘नपा᳘करोति॥  
## ०२
तामा᳘च्छिनत्ति॥  
(त्ती) इषे᳘ त्वोर्जे त्वे᳘ति व्वृ᳘ष्ट्यै त᳘दाह यदा᳘हेषे त्वे᳘त्यूर्ज्जे त्वे᳘ति यो᳘ व्वृष्टादूर्ग्र᳘सो जा᳘यते त᳘स्मै त᳘दाह॥  
## ०३
(हा) अ᳘थ मातृ᳘भिर्व्वत्सा᳘न्त्सम᳘वार्ज्जन्ति॥  
स᳘ व्वत्सᳫँ᳭ शा᳘खयो᳘पस्पृशति व्वाय᳘व स्थे᳘त्ययं वै᳘ व्वायु᳘र्यो ऽयं प᳘वत ऽएष वा᳘ ऽइदᳫँ᳭स᳘र्व्वं प्र᳘प्याययति य᳘दिदं कि᳘ञ्च व्व᳘र्षत्येष वा᳘ ऽएता᳘सां प्रप्याययिता त᳘स्मादाह व्वाय᳘व स्थे᳘त्युपाय᳘व स्थे᳘त्यु है᳘क आहुरू᳘प हि᳘ द्वितीयो᳘ ऽयती᳘ति त᳘दु त᳘था न᳘ ब्रूयात्॥  
## ०४
(द᳘) अ᳘थ मातॄणामे᳘काᳫँ᳭शा᳘खयो᳘पस्पृशति॥  
व्वत्से᳘न व्याकृ᳘त्य देवो᳘ वः सविता प्रा᳘र्प्पयत्वि᳘ति सविता वै᳘ देवा᳘नां प्रसविता᳘ सवितृ᳘प्रसूता यज्ञᳫँ᳭ स᳘म्भरानि᳘ति त᳘स्मादाह देवो᳘ वः सविता प्रा᳘र्प्पयत्वि᳘ति॥  
## ०५
श्रे᳘ष्ठतमाय क᳘र्मण ऽइ᳘ति॥  
यज्ञो वै श्रे᳘ष्ठतमं क᳘र्म्म यज्ञा᳘य हि त᳘स्मादाह श्रे᳘ष्ठतमाय क᳘र्मण इ᳘ति॥  
## ०६
(त्या᳘) आ᳘प्यायध्वमघ्न्या ऽइ᳘न्द्राय भागमि᳘ति॥  
तद्य᳘थै᳘वादो᳘ देव᳘तायै हवि᳘र्गृह्ण᳘न्नादिश᳘त्येव᳘मे᳘वैत᳘द्देव᳘ताया ऽआ᳘दिशति यदाहा᳘प्यायध्वमघ्न्या ऽइ᳘न्द्राय भागमि᳘ति॥  
## ०७
प्रजा᳘वतीरनमीवा᳘ ऽअयक्ष्मा ऽइ᳘ति॥  
ना᳘त्र तिरो᳘हितमिवास्ति मा᳘ वस्ते᳘न᳘ ऽईशत᳘ माघ᳘शᳫँ᳘ स ऽइ᳘ति मा᳘ वो नाष्ट्रा र᳘क्षाᳫँ᳭सीशते᳘त्ये᳘वैत᳘दाह ध्रुवा᳘ ऽअस्मिन्गो᳘पतौ स्यात बह्वीरित्य᳘नपक्रमिण्यो ऽस्मिन्य᳘जमाने ब᳘ह्व्यः स्याते᳘त्ये᳘वैत᳘दाह᳘॥  
## ०८
(हा᳘) अ᳘थाहवनीयागार᳘स्य वा पुर᳘स्तात्॥  
(द्गा) गार्हपत्यागार᳘स्य वा शा᳘खामु᳘पगूहति य᳘जमानस्य पशू᳘न्पाही᳘ति तद्ब्र᳘ह्मणै᳘वैतद्य᳘जमानस्य पशून्प᳘रिददाति गु᳘प्त्यै॥  
## ०९
त᳘स्यां पवि᳘त्रं करोति॥  
व्व᳘सोः पवि᳘त्रमसी᳘ति यज्ञो वै व्व᳘सुस्त᳘स्मादाह व्वसोः पवि᳘त्रमसी᳘ति॥  
## १०
(त्य᳘) अ᳘थ यवा᳘ग्वैताᳫँ᳭रा᳘त्रिमग्निहोत्रं᳘ जुहोति॥  
(त्या᳘) आ᳘दिष्टं वा᳘ ऽएत᳘द्देव᳘तायै हवि᳘र्भवति यत्प᳘यः स यत्प᳘यसा जुहुयाद्य᳘थान्य᳘स्यै देव᳘तायै हवि᳘र्गृहीतं त᳘दन्य᳘स्यै जुहुया᳘देवं तत्त᳘स्माद्यवा᳘ग्वैताᳫँ᳭रा᳘त्रिमग्निहोत्रं᳘ जुहो᳘ति जु᳘ह्वत्यग्निहोत्रमु᳘पकॢप्तोखा भ᳘वत्य᳘थाहो᳘पसृष्टां प्र᳘ब्रूतादि᳘ति यदा प्राहो᳘पसृष्टेति᳘॥  
## ११
(त्य᳘) अ᳘थोखामा᳘दत्ते। 
द्यौ᳘रसि पृथि᳘व्यसीत्यु᳘पस्तौत्ये᳘वैनामेत᳘न्यह᳘यत्येव यदा᳘ह द्यौ᳘रसि पृथि᳘व्यसी᳘ति मातरि᳘श्वनो घ᳘र्मो ऽसी᳘ति यज्ञ᳘मे᳘वैत᳘त्करोति य᳘था घर्म्मं᳘ प्रवृञ्ज्या᳘देवं प्र᳘वृणक्ति व्विश्व᳘धा ऽअसि परमे᳘ण धा᳘म्ना दृ᳘ᳫँ᳭ हस्व मा᳘ह्वारि᳘ति दृ᳘ᳫँ᳭हत्ये᳘वैनामेतद᳘शिथिलां करोति मा᳘ते यज्ञ᳘पतिर्ह्वार्षीदि᳘ति य᳘जमानो वै᳘ यज्ञ᳘पतिस्तद्य᳘जमानायै᳘वैतद᳘ह्वलामा᳘शास्ते᳘॥  
## १२
(स्ते᳘ ऽथ) अ᳘थ पवि᳘त्रं नि᳘दधाति॥  
तद्वै प्राङ्नि᳘दध्यात्प्रा᳘ची हि᳘ देवा᳘नां दिग᳘थो ऽउ᳘दगु᳘दीची हि᳘ मनु᳘ष्याणां दि᳘गयं वै᳘ पवि᳘त्रं᳘ यो ऽयं प᳘वते᳘ सो ऽय᳘मिमाँ᳘ल्लोकां᳘स्तिर्यङ्ङ᳘नुपवते त᳘स्मादु᳘दङ्निदध्यात्॥  
## १३
(त्त) तद्य᳘थै᳘वादः॥  
सो᳘मᳫँ᳭रा᳘जानं पवि᳘त्रेण सम्पाव᳘यन्त्येव᳘मे᳘वैतत्स᳘म्पावयत्युदीची᳘नदशं वै त᳘त्पवि᳘त्रं भवति ये᳘न तत्सो᳘मᳫँ᳭रा᳘जानᳫं᳭सम्पाव᳘यन्ति त᳘स्मादु᳘दङ्नि᳘दध्यात्॥  
## १४
(त्त) तन्नि᳘दधाति व्व᳘सोः पवि᳘त्रमसी᳘ति॥  
यज्ञो वै व्वसुस्त᳘स्मादाह व्व᳘सोः पवि᳘त्रमसी᳘ति शत᳘धारᳫँ᳭ सह᳘स्रधारमित्यु᳘पस्तौत्ये᳘वैनदेत᳘न्मह᳘यत्येव यदा᳘ह शत᳘धारᳫँ᳭ सह᳘स्रधारमि᳘ति॥  
## १५
(त्य᳘) अ᳘थ वाचंयमो᳘ भवति। 
(त्या᳘) आ᳘ तिसृणां दो᳘ग्धोर्व्वाग्वै᳘ यज्ञो᳘ व्विक्षुब्धो यज्ञं᳘ तनवा ऽइ᳘ति॥  
## १६
त᳘दानीय᳘मानमभि᳘मन्त्रयते॥  
देव᳘स्त्वा सविता᳘ पुनातु व्व᳘सोः पवि᳘त्रेण शत᳘धारेण सुप्वे᳘ति तद्य᳘थै᳘वादः सो᳘मᳫँ᳭ रा᳘जानं पवि᳘त्रेण सम्पाव᳘यन्त्येव᳘मे᳘वैतत्स᳘म्पावयति᳘॥  
## १७
(त्य᳘) अ᳘थाह का᳘मधुक्ष ऽइ᳘ति। 
अमूमि᳘ति सा᳘ व्विश्वा᳘युरित्य᳘थ द्विती᳘यां पृच्छति का᳘मधुक्ष ऽइ᳘त्यमूमि᳘ति सा᳘ व्विश्व᳘कर्मेत्य᳘थ तृती᳘यां पृच्छति का᳘मधुक्ष ऽइ᳘त्यमूमि᳘ति सा᳘ व्विश्व᳘धाया इ᳘ति तद्य᳘त्पृच्छ᳘ति व्वी᳘र्याण्ये᳘वास्वेत᳘द्दधाति तिस्रो᳘ दोग्धि त्र᳘यो वा᳘ ऽइमे᳘ लोका᳘ ऽएभ्य᳘ ऽए᳘वैनदेत᳘ल्लोके᳘भ्यः स᳘म्भरत्य᳘थ का᳘मं व्वदति᳘॥  
## १८
(त्य᳘) अ᳘थोत्तमां᳘ दोहयित्वा॥  
ये᳘न दोह᳘यति पा᳘त्रेण त᳘स्मिन्नुदस्तोक᳘मानी᳘य पल्य᳘ङ्ग्य प्रत्या᳘नयति यद᳘त्र प᳘यसो᳘ ऽहायि त᳘दिहा᳘प्यसदि᳘ति र᳘सस्यो चैव᳘ सर्व्वत्वा᳘येदᳫँ᳭ हि᳘ यदा व्व᳘र्षत्यथौ᳘षधयो जायन्त ऽओ᳘षधीर्ज᳘ग्ध्वापः᳘ पीत्वा त᳘त ऽएष र᳘सः स᳘म्भवति त᳘स्मादु र᳘सस्यो चैव᳘ सर्व्व᳘त्वा᳘य त᳘दुद्वास्या᳘तनक्ति तीव्री᳘करोत्ये᳘वैनदेतत्त᳘स्मादुद्वास्या᳘तनक्ति॥  
## १९
स ऽआ᳘तनक्ति॥  
(क्ती᳘) इ᳘न्द्रस्य त्वा भागᳫँ᳭सो᳘मेना᳘तनच्मी᳘ति तद्य᳘थै᳘वादो᳘ देव᳘तायै हवि᳘र्गृह्ण᳘न्नादिश᳘त्येव᳘मे᳘वैत᳘द्देव᳘ताया ऽआ᳘दिशति यदाहे᳘न्द्रस्य त्वा भागमि᳘ति सो᳘मेना᳘तनच्मी᳘ति स्वद᳘यत्ये᳘वैनदेत᳘द्देवेभ्यः॥  
## २०
(भ्यो᳘ ऽथो) अ᳘थोदक᳘वतोत्ताने᳘न पा᳘त्रेणा᳘पिदधाति॥  
ने᳘देनदुप᳘रिष्टान्नाष्ट्रा र᳘क्षाᳫंस्यवमृ᳘शानि᳘ति व्व᳘ज्रो वा ऽआ᳘पस्तद्व᳘ज्रेणै᳘वैत᳘न्नाष्ट्रा र᳘क्षाᳫंस्यतो᳘ ऽपहन्ति त᳘स्मादुदक᳘वतोत्ताने᳘न पा᳘त्रेणा᳘पिदधाति॥  
## २१
सो ऽपिदधाति॥  
व्वि᳘ष्णो हव्यᳫँ᳭रक्षेति यज्ञो वै व्वि᳘ष्णुस्त᳘द्यज्ञा᳘यै᳘वैत᳘द्धविः प᳘रिददाति गु᳘प्त्यै त᳘स्मादाह व्वि᳘ष्णो हव्य᳘ᳫँ᳭ रक्षे᳘ति॥  

+++
title = "१"

+++
## ०१
स वै᳘ प्रवराया᳘श्रावयति॥  
तद्य᳘त्प्रवरा᳘याश्राव᳘यति यज्ञो वा᳘ ऽआश्रा᳘वणं यज्ञ᳘मभिव्यात्दृत्या᳘थ हो᳘तारं प्र᳘वृणा ऽइ᳘ति त᳘स्मात्प्रवराया᳘श्रावयति॥  
## ०२
स᳘ इध्मसन्न᳘हनान्ये᳘वाभिपद्या᳘श्रावयति॥  
स यद्धा᳘नारभ्य यज्ञ᳘मध्वर्युराश्राव᳘येद्वेपनो᳘ वा ह स्या᳘दन्यां वा᳘र्तिमा᳘र्च्छेत्॥  
## ०३
(त्त) तद्धै᳘के॥  
व्वे᳘देस्तीर्णा᳘यै बर्हि᳘रभिपद्या᳘श्रावयन्तीध्म᳘स्य वा श᳘कलमपच्छि᳘द्या᳘भिपद्या᳘श्रावयन्तीदं वै कि᳘ञ्चिद्यज्ञ᳘स्येदं᳘ यज्ञ᳘मभिपद्या᳘श्रावयाम ऽइ᳘ति व्व᳘दन्तस्त᳘दु त᳘था न᳘ कुर्यादेतद्वैकि᳘ञ्चिद्यज्ञ᳘स्य यै᳘रिध्मः स᳘न्नद्धो भ᳘वत्यग्नि᳘ᳫँ᳭ सम्मृज᳘न्ति त᳘द्वेव ख᳘लु यज्ञ᳘मभिपद्या᳘श्रावयति त᳘स्मादिध्मसन्न᳘हनान्ये᳘वाभिपद्या᳘श्रावयेत्॥  
## ०४
(त्स᳘) स᳘ ऽआश्रा᳘व्य॥  
य᳘ एव᳘ देवा᳘नाᳫँ᳭ हो᳘ता त᳘मेवा᳘ग्रे प्र᳘वृणीते ऽग्नि᳘मेव त᳘दग्न᳘ये चैवैत᳘द्देवे᳘भ्यश्च नि᳘ह्नुते यदहा᳘ग्रे ऽग्निं᳘ प्रवृणीते त᳘दग्न᳘ये निह्नुते᳘ ऽथ यो᳘ देवा᳘नाᳫँ᳭ हो᳘ता तम᳘ग्रे प्र᳘वृणीते त᳘दु देवे᳘भ्यो नि᳘ह्नुते॥  
## ०५
स᳘ ऽआह॥  
(हा) अग्नि᳘र्द्देवो दै᳘व्यो होते᳘त्यग्निर्हि᳘ देवा᳘नाᳫँ᳭ हो᳘ता त᳘स्मादाहाग्नि᳘र्द्देवो दै᳘व्यो होते᳘ति त᳘दग्न᳘ये चै᳘वत᳘द्देवे᳘भ्यश्च नि᳘ह्नुते यदहा᳘ग्रे ऽग्निमा᳘ह त᳘दग्न᳘ये निह्नुते᳘ ऽथ यो᳘ देवा᳘नाᳫँ᳭ हो᳘ता तम᳘ग्र ऽआह त᳘दुदेवे᳘भ्यो नि᳘ह्नुते॥  
## ०६
देवा᳘न्यक्षद्विद्वां᳘श्चिकित्वानि᳘ति॥  
(त्ये) एष वै᳘ देवा᳘ननु विद्वान्य᳘दग्निः स᳘ ऽएनाननु विद्वा᳘ननुष्ठ्या᳘ यक्षदि᳘त्ये᳘वैत᳘दाह॥  
## ०७
मनुष्व᳘द्भरतवदिति॥  
म᳘नुर्ह वा ऽअ᳘ग्रे यज्ञे᳘नेजे त᳘दनुकृ᳘त्येमाः᳘ प्रजा᳘ यजन्ते त᳘स्मादाह मनुष्वदि᳘ति म᳘नोर्यज्ञ ऽइ᳘त्युवा᳘ ऽआहुस्त᳘स्माद्वे᳘वाह म᳘नुष्वदि᳘ति॥  
## ०८
भरतवदि᳘ति॥  
(त्ये) एष हि᳘ देवे᳘भ्यो हव्यं भ᳘रति त᳘स्माद्भर᳘तो ऽग्निरि᳘त्याहुरेष᳘ ऽउ वा᳘ ऽइमाः᳘ प्रजाः᳘ प्राणो᳘ भूत्वा᳘ बिभर्त्ति त᳘स्माद्वे᳘वाह भरतवदिति॥  
## ०९
(त्य᳘) अ᳘थार्षेयं प्र᳘वृणीते॥  
(तऽ) ऋ᳘षिभ्यश्चै᳘वैनमेत᳘द्देवे᳘भ्यश्च नि᳘वेदयत्ययं᳘ महा᳘वीर्यो यो᳘ यज्ञं प्रा᳘पदि᳘ति त᳘स्मादार्षेयं प्र᳘वृणीते॥  
## १०
पर᳘स्तादर्वाक्प्र᳘वृणीते॥  
पर᳘स्ताद्ध्यर्व्वा᳘च्यः प्रजाः᳘ प्रजा᳘यन्ते ज्या᳘यसस्प᳘तय ऽउ चैवैतन्नि᳘ह्नुत ऽइदᳫं हि᳘ पि᳘तैवाग्रे᳘ ऽथ पुत्रो᳘ ऽथ पौ᳘त्रस्त᳘स्मात्पर᳘स्तादर्व्वाक्प्र᳘वृणीते॥  
## ११
स᳘ ऽआर्षेय᳘मु᳘क्त्वाह॥  
ब्रह्मण्वदि᳘ति ब्र᳘ह्म᳘ ह्यग्निस्त᳘स्मादाह ब्रह्मण्वदित्या᳘ च व्वक्षदि᳘ति तद्या᳘ ऽए᳘वैत᳘द्देव᳘ता ऽआ᳘वोढ्वा ऽआ᳘ह ता᳘ ऽए᳘वैत᳘दाहा᳘ च व्वक्षदि᳘ति॥  
## १२
ब्राह्मणा᳘ ऽअस्य᳘ यज्ञ᳘स्य प्राविता᳘र ऽइ᳘ति॥  
(त्ये) एते वै᳘ ब्राह्मणा᳘ यज्ञ᳘स्य प्राविता᳘रो᳘ ये ऽनूचाना᳘ ऽएते᳘ ह्येनं तन्व᳘त ऽएत᳘ ऽएनं जन᳘यन्ति त᳘दु ते᳘भ्यो नि᳘ह्नुते त᳘स्मादाह ब्रा᳘ह्मणा᳘ ऽअस्य᳘ यज्ञ᳘स्य प्राविता᳘र ऽइ᳘ति॥  
## १३
(त्य) असौ मा᳘नुष ऽइ᳘ति॥  
त᳘दिमं मा᳘नुषᳫँ᳭ हो᳘तारं प्र᳘वृणीते᳘ ऽहोता हैष᳘ पुरा᳘थैत᳘र्हि हो᳘ता॥  
## १४
स प्र᳘वृ᳘तो हो᳘ता जपति॥  
देव᳘ता ऽउ᳘पधावति य᳘थानुष्ठ्᳘या देवे᳘भ्यो व्वषट्कुर्याद्य᳘थानुष्ठ्᳘या᳘ देवे᳘भ्यो हव्यं व्व᳘हेद्य᳘था न ह्व᳘लेदेवं᳘ देव᳘ता ऽउ᳘पधावति॥  
## १५
त᳘त्र जपति।
(त्ये) एत᳘त्त्वा देव सवितर्वृणत ऽइ᳘ति त᳘त्सविता᳘रं प्रसवायो᳘पधावति स हि᳘ देवा᳘नां प्रसवि᳘ताग्नि᳘ᳫँ᳭ होत्राये᳘ति त᳘दग्न᳘ये चै᳘वैत᳘द्देवे᳘भ्यश्च नि᳘ह्नुते यदहा᳘ग्रे ऽग्निमा᳘ह त᳘दग्न᳘ये निह्नुते᳘ ऽथ यो᳘ देवा᳘नाᳫँ᳭ हो᳘ता तम᳘ग्र ऽआह त᳘दु देवे᳘भ्यो नि᳘ह्नुते॥  
## १६
सह᳘ पित्रा᳘ व्वैश्वानरेणे᳘ति॥  
संव्वत्सरो वै᳘ पिता᳘ व्वैश्वानरः᳘ प्रजा᳘पतिस्त᳘त्संव्वत्सरा᳘यै᳘वैत᳘त्प्रजा᳘पतये नि᳘ह्नुते᳘ ऽग्ने पू᳘षन्बृ᳘हस्पते प्र᳘ च व्व᳘द प्र᳘ च यजे᳘त्यनुवक्ष्यन्वा᳘ ऽएत᳘द्यक्ष्य᳘न्भवति त᳘देता᳘भ्य ऽए᳘वैत᳘द्देव᳘ताभ्यो नि᳘ह्नुते यूयम᳘नुब्रूत यूयं᳘ यजते᳘ति॥ [शतम् ४००]
## १७
व्व᳘सूनाᳫँ᳭ रातौ᳘ स्याम॥  
रुद्रा᳘णामुर्व्वा᳘याᳫं स्वादित्या ऽअ᳘दितये स्यामानेह᳘स ऽइ᳘त्येते वै᳘ त्रया᳘ देवा यद्व᳘सवो रुद्रा᳘ ऽआदित्या᳘ ऽएते᳘षामभि᳘गुप्तौ स्यामे᳘त्ये᳘वैत᳘दाह॥  
## १८
जु᳘ष्टामद्य᳘ देवे᳘भ्यो व्वा᳘चमुद्यासमि᳘ति॥  
जु᳘ष्टमद्य᳘देवे᳘भ्यो᳘ ऽनूच्यासमि᳘त्येवैत᳘दाह तद्धि स᳘मृद्धं यो जु᳘ष्टं देवे᳘भ्यो ऽनुब्र᳘वत्॥  
## १९
(ज्जु᳘) जु᳘ष्टां ब्रह्म᳘भ्य ऽइ᳘ति॥  
जु᳘ष्टमद्य᳘ ब्राह्मणेभ्यो᳘ ऽनूच्यासमि᳘त्ये᳘वैत᳘दाह तद्धि स᳘मृद्धं यो जु᳘ष्टं ब्राह्मणे᳘भ्यो ऽनुब्र᳘वत्॥  
## २०
(ज्जु᳘) जु᳘ष्टां न᳘राश᳘ᳫँ᳭साये᳘ति॥  
प्रजा वै न᳘रस्तत्स᳘र्व्वाभ्यः प्रजा᳘भ्य ऽआह तद्धि स᳘मृद्धं य᳘श्च व्वे᳘द य᳘श्च न᳘ साध्व᳘न्ववोचत्साध्व᳘न्ववोचदि᳘त्येव व्वि᳘सृज्यन्ते य᳘दद्य᳘ होतृव᳘र्ये जिह्मं च᳘क्षुः परा᳘पतत् अग्निष्टत्पुनरा᳘भ्रियाज्जात᳘वेदा व्वि᳘चर्षणिरि᳘ति य᳘था यान᳘ग्रे ऽग्नी᳘न्होत्रा᳘य प्रा᳘वृणत ते प्रा᳘धन्वन्नेवं यन्मे᳘ ऽत्र प्रवरेणा᳘ मायि त᳘न्मे पु᳘नरा᳘प्यायये᳘त्ये᳘वैत᳘दाह त᳘थो हास्यैतत्पु᳘नरा᳘प्यायते॥  
## २१
(ते᳘ ऽथा) अ᳘थाध्वर्युं᳘ चाग्नी᳘ध्रं च स᳘म्मृशति॥  
म᳘नो वा᳘ ऽअध्वर्यु᳘र्व्वाग्घो᳘ता तन्म᳘नश्चै᳘वैतद्वा᳘चं च स᳘न्दधाति॥  
## २२
त᳘त्र जपति॥  
ष᳘ण्मोर्व्वीर᳘ᳫँ᳭हसस्पा᳘न्त्वग्नि᳘श्च पृथिवी चा᳘पश्च व्वा᳘जश्चा᳘हश्च रा᳘त्रिश्चे᳘त्येता᳘ मा देव᳘ता ऽआ᳘र्तेर्गोपायन्त्वि᳘त्ये᳘वैत᳘दाह त᳘दाह त᳘स्यो हि न᳘ ह्वला᳘स्ति᳘ य᳘मेता᳘ देव᳘ता ऽआ᳘र्तेर्गोपाये᳘युः॥  
## २३
(र᳘) अ᳘थ होतृष᳘दनमुपा᳘वर्तते॥  
स᳘ होतृष᳘दनादे᳘कं तृ᳘णं नि᳘रस्यति नि᳘रस्तः पराव᳘सुरि᳘ति पराव᳘सुर्ह वै नामा᳘सुराणाᳫँ᳭ होता स त᳘मे᳘वैत᳘द्धोतृष᳘दनान्नि᳘रस्यति॥  
## २४
(त्य᳘) अ᳘थ होतृष᳘दन ऽउ᳘पविशति॥  
(ती) इद᳘मह᳘मर्व्वाव᳘सोः स᳘दने सीदामी᳘त्यर्व्वाव᳘सुर्वै ना᳘म देवा᳘नाᳫँ᳭ हो᳘ता त᳘स्यै᳘वैतत्स᳘दने सीदति॥  
## २५
त᳘त्र जपति। 
व्वि᳘श्वकर्मंस्तनूपा᳘ ऽअसि मा मो᳘दोषिष्टं मा᳘ मा हिᳫँ᳭ सिष्टमेष᳘ वां लोक इत्यु᳘दङ्ङेजत्यन्तरा वा᳘ ऽएत᳘दाहवनी᳘यं च गा᳘र्हपत्यं चास्ते त᳘दु ता᳘भ्यां नि᳘ह्नुते मा मो᳘दोषिष्टं मा᳘ मा हिᳫँ᳭ सिष्टमि᳘ति त᳘था हैनमेतौ न᳘ हिᳫंस्तः᳘॥  
## २६
(स्तो᳘ ऽथा) अ᳘थाग्निमी᳘क्षमाणो जपति॥  
व्वि᳘श्वेदेवाः शास्त᳘न मा यथे᳘ह हो᳘ता वृतो᳘ मन᳘वै य᳘न्निष᳘द्य। प्र᳘ मे ब्रूत भागधे᳘यं य᳘था वो ये᳘न पथा᳘ हव्यमा᳘ वो व्व᳘हानी᳘ति य᳘था ये᳘भ्यः पक्वᳫं स्यात्ता᳘न्ब्रूयाद्व᳘नु मा शास्त य᳘था व ऽआहरिष्या᳘मि य᳘था वः परिवेक्ष्यामी᳘त्येव᳘मे᳘वैत᳘द्देवे᳘षु प्रशा᳘सनमिच्छते᳘ ऽनु मा शास्त य᳘था वो ऽनुष्ठ्᳘या व्वषट्कुर्या᳘मनुष्ठ्या᳘ हव्यं व्व᳘हेयमि᳘ति त᳘स्मादेवं᳘ जपति॥
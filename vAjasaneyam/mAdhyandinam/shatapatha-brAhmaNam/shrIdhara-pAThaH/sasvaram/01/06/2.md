+++
title = "२"

+++
## ०१
यज्ञे᳘न वै᳘ देवाः᳘॥  
(ऽ) इमां जि᳘तिं जिग्यु᳘र्यैषामियं जि᳘तिस्ते᳘ होचुः कथं᳘ न ऽइदं᳘ मनु᳘ष्यैरनभ्यारोह्य᳘ᳫं᳘ स्यादि᳘ति ते᳘ यज्ञ᳘स्य र᳘सं धीत्वा य᳘था म᳘धु मधुकृ᳘तो निर्द्ध᳘येयुर्व्विदु᳘ह्य यज्ञं यू᳘पेन योपयित्वा᳘ ति᳘रो ऽभवन्न᳘थ य᳘देनेना᳘योपयंस्त᳘स्माद्यू᳘पो ना᳘म तद्वा ऋ᳘षीणाम᳘नुश्रुतमास॥  
## ०२
यज्ञे᳘न ह वै᳘ देवाः᳘॥  
(ऽ) इमां जि᳘तिं जिग्युर्यैषामियं जि᳘तिस्ते᳘ होचुः कथं᳘ न ऽइदं᳘ मनु᳘ष्यैरनभ्यारोह्यᳫं᳘ स्यादि᳘ति ते᳘ यज्ञ᳘स्य र᳘सं धीत्वा य᳘था म᳘धु मधुकृ᳘तो निर्द्ध᳘येयुर्व्विदु᳘ह्य यज्ञं यू᳘पेन योपयित्वा᳘ ति᳘रो ऽभवन्नि᳘ति तम᳘न्वेष्टुं दध्रिरे॥  
## ०३
ते᳘ ऽर्च्चन्तः श्रा᳘म्यन्तश्चेरुः॥  
श्र᳘मेण ह स्म वै त᳘द्देवा᳘ जयन्ति य᳘देषां ज᳘य्यमास᳘ ऽर्षयश्च ते᳘भ्यो देवा᳘ वैव᳘ प्ररोचया᳘ञ्चक्रुः᳘ स्वयं᳘ वैव᳘ दध्रिरे प्रे᳘त त᳘देष्या᳘मो य᳘तो देवाः᳘ स्वर्गं᳘ लोक᳘ᳫं᳘ समा᳘श्नुवते᳘ति ते किं प्र᳘रोचते किं प्र᳘रोचत ऽइ᳘ति चेरुरे᳘त्पुरोडा᳘शमेव᳘ कूर्म्मं᳘ भूत्वा स᳘र्प्पन्तं ते᳘ ह स᳘र्व्व ऽएव᳘ मेनिरे ऽयं वै᳘ यज्ञ ऽइ᳘ति॥  
## ०४
ते᳘ होचुः॥  
(र) अश्वि᳘भ्यां तिष्ठ स᳘रस्वत्यै तिष्ठे᳘न्द्राय तिष्ठे᳘ति स᳘ सस᳘र्प्पैवाग्न᳘ये तिष्ठे᳘ति त᳘तस्तस्थावग्न᳘ये वा᳘ ऽअस्थादि᳘ति त᳘मग्ना᳘वेव᳘ परिगृ᳘ह्य सर्व्वहु᳘तमजुहवुरा᳘हुतिर्हि᳘ देवा᳘नां त᳘त ऽएभ्यो यज्ञः प्रा᳘रोचत त᳘मसृजन्त त᳘मतन्वत᳘ सो ऽयं᳘ परो ऽवरं यज्ञो᳘ ऽनूच्यते पि᳘तैव᳘ पुत्रा᳘य ब्रह्मचारि᳘णे॥  
## ०५
स वा᳘ ऽएभ्यस्त᳘त्पु᳘रो ऽदाशयत्॥  
(द्य᳘) य᳘ एभ्यो यज्ञं प्रा᳘रोचयत्त᳘स्मात्पुरोदा᳘शः पुरोदा᳘शो ह वै ना᳘मैतद्य᳘त्पुरोडा᳘श ऽइ᳘ति स᳘ ऽएष᳘ ऽउभय᳘त्राच्युत᳘ ऽआग्ने᳘यो ऽष्टा᳘कपालः पुरोडा᳘शो भवति॥  
## ०६
स न᳘ पौर्णमास᳘ᳫं᳘ हविः᳘॥  
(र्ना) नामावास्य᳘मग्नीषोमी᳘य ऽएव᳘ पौर्णमास᳘ᳫँ᳘ हविः᳘ सान्नाय्य᳘मामावास्यं᳘ यज्ञ᳘ ऽए᳘वैष᳘ ऽउभयत्रा᳘वक्लृप्तो ने᳘द्यज्ञाद᳘यानी᳘ति᳘ न्वेव᳘ पुर᳘स्तात्पौर्णमास᳘स्य क्रिय᳘त ऽएव᳘म्वामावास्य᳘स्यैतन्नु तद्य᳘स्माद᳘त्र क्रियते॥  
## ०७
य᳘द्यु ऽएनमुपधा᳘वेत्॥  
(दि᳘) इ᳘ष्ट्या मा याजये᳘त्येत᳘यैव᳘ याजयेद्य᳘त्कामा वा ऽएतमृ᳘षयो᳘ ऽजुहवुः स᳘ ऽएभ्यः का᳘मः स᳘मर्द्ध्यत य᳘त्कामो ह वा᳘ ऽएते᳘न यज्ञे᳘न य᳘जते᳘ सो ऽस्मै का᳘मः स᳘मृद्ध्यते य᳘स्यै वै क᳘स्यै च देव᳘तायै हवि᳘र्गृह्यते ऽग्नौ वै त᳘स्यै जुह्वत्यग्ना᳘ ऽउ चे᳘द्धोष्यन्त्स्यात्कि᳘मन्य᳘स्यै देव᳘ताया आ᳘दिशेत्त᳘स्मादग्न᳘य ऽएव᳘॥  
## ०८
(वा) अग्निर्व्वै स᳘र्व्वा देव᳘ताः॥  
(ऽ) अग्नौ हि स᳘र्व्वाभ्यो देव᳘ताभ्यो जु᳘ह्वति तद्य᳘था स᳘र्व्वा देव᳘ता ऽउपधा᳘वेदेवं तत्त᳘स्मादग्न᳘य ऽएव᳘॥  
## ०९
(वा) अग्निर्व्वै᳘ देवा᳘नामद्धातमाम्॥  
यं व्वा᳘ ऽअद्धातमां म᳘न्येत तमु᳘पधावेत्त᳘स्मादग्न᳘य ए᳘व॥  
## १०
(वा) अग्निर्व्वै᳘ देवा᳘नां मृदु᳘त्दृदयतमः॥  
(मो) यं वै᳘ मृदु᳘त्दृदयतमं म᳘न्येत तमु᳘पधावेत्त᳘स्मादग्न᳘य ऽएव᳘॥  
## ११
(वा) अग्निर्व्वै᳘ देवा᳘नां ने᳘दिष्ठम्॥  
यं वै ने᳘दिष्ठमुपसर्त᳘व्यानां म᳘न्येत तमु᳘पधावेत्त᳘स्मादग्न᳘य ऽएव॥  
## १२
स यदी᳘ष्टिं कुर्व्वीत᳘॥  
सप्त᳘दश सामिधेनीर᳘नुब्रूयादुपाᳫंशु᳘ देव᳘तां यजति त᳘द्धीष्टिरूपं᳘ मूर्द्धन्व᳘त्यौ याज्यानुवा᳘क्ये स्या᳘तां व्वा᳘र्त्रघ्नावा᳘ज्यभागौ व्विरा᳘जौ संया᳘ज्ये॥  

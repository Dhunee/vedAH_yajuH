+++
title = "१"

+++


## ०१
<details><summary>मूलम् - श्रीधरादि</summary>

हिङ्कृत्या᳘न्वाह᳘॥  
नासामा᳘ य᳘ज्ञो ऽस्ती᳘ति वा᳘ ऽआहुर्न्न वा ऽअ᳘हिङ्कृत्य सा᳘म गीयते स य᳘द्धिङ्करो᳘ति त᳘द्धिङ्कार᳘स्य रूपं᳘ क्रियते प्रणवे᳘नैव सा᳘म्नो रूपमु᳘पगच्छत्यो३ मो ३ मि᳘त्येते᳘नो हास्यैष स᳘र्व्व एव स᳘सामा यज्ञो᳘ भवति॥
</details>

## ०२
<details><summary>मूलम् - श्रीधरादि</summary>

य᳘द्वेव᳘ हिङ्करो᳘ति॥  
प्राणो वै᳘ हिङ्कारः᳘ प्राणो हि वै᳘ हिङ्कारस्त᳘स्मादपिगृ᳘ह्य ना᳘सिके न हि᳘ङ्कर्तुंᳫँ᳭ शक्नोति व्वाचा वा ऽऋ᳘चम᳘न्वाह व्वा᳘क्च वै᳘ प्राण᳘श्च मिथुनं त᳘देत᳘त्पुर᳘स्तान्मिथुनं᳘ प्रज᳘ननं क्रियते सामिधेनी᳘नां त᳘स्माद्वै᳘ हिङ्कृत्या᳘न्वाह॥
</details>

## ०३
<details><summary>मूलम् - श्रीधरादि</summary>

स वा᳘ ऽउपाᳫंशु हि᳘ङ्करोति॥  
(त्य᳘) अ᳘थ य᳘दुच्चै᳘र्हिङ्कुर्या᳘दन्यतर᳘देव᳘ कुर्याद्वा᳘चमेव त᳘स्मादुपाᳫंशु हि᳘ङ्करोति॥
</details>

## ०४
<details><summary>मूलम् - श्रीधरादि</summary>

स वा ऽए᳘ति च प्रे᳘ति चा᳘न्वाह॥  
गायत्री᳘मे᳘वैत᳘दर्व्वा᳘चीं च प᳘राचीं च युनक्ति प᳘राच्य᳘ह देवे᳘भ्यो यज्ञं व्व᳘हत्यर्व्वा᳘ची मनु᳘ष्यानवति त᳘स्माद्वा ऽए᳘ति च प्रे᳘ति चा᳘न्वाह॥
</details>

## ०५
<details><summary>मूलम् - श्रीधरादि</summary>

य᳘द्वेवे᳘ति च प्रे᳘ति चान्वा᳘ह॥  
प्रे᳘ति वै᳘ प्राण ऽए᳘त्युदानः᳘ प्राणोदाना᳘वे᳘वैत᳘द्दधाति त᳘स्माद्वा ऽए᳘ति च प्रे᳘ति चा᳘न्वाह॥
</details>

## ०६
<details><summary>मूलम् - श्रीधरादि</summary>

य᳘द्वेवे᳘ति च प्रे᳘ति चान्वा᳘ह॥  
प्रे᳘ति वै रे᳘तः सिच्य᳘त ऽए᳘ति प्र᳘जायते प्रे᳘ति पश᳘वो व्विति᳘ष्ठन्त ऽए᳘ति समा᳘वर्तन्ते स᳘र्व्वं वा᳘ ऽइदमे᳘ति च प्रे᳘ति च त᳘स्माद्वा ऽए᳘ति च प्रे᳘ति चा᳘न्वाह॥
</details>

## ०७
<details><summary>मूलम् - श्रीधरादि</summary>

सो᳘ ऽन्वाह॥  
प्र᳘ वो व्वा᳘जा ऽअभि᳘द्यव ऽइ᳘ति तन्नु प्रे᳘ति भवत्य᳘ग्न ऽआ᳘याहि व्वी᳘तय ऽइ᳘ति तद्वे᳘ति भवति॥
</details>

## ०८
<details><summary>मूलम् - श्रीधरादि</summary>

त᳘दु है᳘क ऽआहुः॥  
(रु) उभ᳘यं वा᳘ ऽएतत्प्रे᳘ति सं᳘पद्यत ऽइ᳘ति त᳘दु तदा᳘तिविज्ञान्यमिव प्र᳘ वो व्वा᳘जा ऽअभि᳘द्यव ऽइ᳘ति तन्नु प्रेत्य᳘ग्न ऽआ᳘याहि व्वीत᳘य ऽइ᳘ति तद्वे᳘ति॥
</details>

## ०९
<details><summary>मूलम् - श्रीधरादि</summary>

सो᳘ ऽन्वाह॥  
प्र᳘ वो व्वा᳘जा ऽअभि᳘द्यव ऽइ᳘ति तन्नु प्रे᳘ति भवति व्वा᳘जा ऽइत्य᳘न्नं वै व्वा᳘जा ऽअ᳘न्नमे᳘वैत᳘दभ्य᳘नूक्तमभि᳘द्यव ऽइ᳘त्यर्धमासा वा᳘ ऽअभि᳘द्यवो ऽर्धमासा᳘ने᳘वैत᳘दभ्य᳘नूक्तᳫँ᳭हवि᳘ष्मन्त ऽइ᳘ति पश᳘वो वै᳘ हवि᳘ष्मन्तः पशू᳘ने᳘वैत᳘दभ्य᳘नूक्तम्॥
</details>

## १०
<details><summary>मूलम् - श्रीधरादि</summary>

घृताच्ये᳘ति॥  
व्विदेघो᳘ ह माथ᳘वो ऽग्निं᳘ व्वैश्वानरं मु᳘खे बभार त᳘स्य गो᳘तमो राहूगण ऋ᳘षिः पुरो᳘हित ऽआस त᳘स्मै ह स्मामन्त्र्य᳘माणो न प्र᳘तिशृणोति ने᳘न्मे ऽग्नि᳘र्व्वैश्वानरो मु᳘खान्निष्प᳘द्याता ऽइ᳘ति॥
</details>

## ११
<details><summary>मूलम् - श्रीधरादि</summary>

त᳘मृग्भिर्ह्व᳘यितुं दध्रे॥  
व्वीति᳘होत्रं त्वा कवे द्युम᳘न्तᳫँ᳭ स᳘मिधीमहि। अ᳘ग्ने बृह᳘न्तमध्वरे व्विदेघे᳘ति॥
</details>

## १२
<details><summary>मूलम् - श्रीधरादि</summary>

स न प्र᳘तिशुश्राव॥  
(वो᳘) उ᳘दग्ने शु᳘चयस्त᳘व शुक्रा भ्रा᳘जन्त ऽईरते। त᳘व ज्यो᳘तीᳫंष्यर्च᳘यो व्विदेघा ३ ऽइ᳘ति॥
</details>

## १३
<details><summary>मूलम् - श्रीधरादि</summary>

स᳘ ह᳘ नैव प्र᳘तिशुश्राव॥  
त᳘न्त्वा घृतस्रवीमह ऽइ᳘त्ये᳘वाभिव्या᳘हरद्द᳘थास्य घृतकीर्ता᳘वे᳘वाग्नि᳘र्वैश्वानरो मु᳘खादुज्जज्वाल तन्न᳘ शशाक धा᳘रयितुᳫँ᳘ सो ऽस्य मु᳘खान्नि᳘ष्पेदे स᳘ ऽइमां᳘ पृथिवीं प्रा᳘पादः॥
</details>

## १४
<details><summary>मूलम् - श्रीधरादि</summary>

(स्त᳘) त᳘र्हि व्विदेघो᳘ माथव᳘ आस॥  
स᳘रस्वत्याᳫं स त᳘त ऽएव प्राङ्द᳘हन्न᳘भीयायेमां᳘ पृथिवीं तं गो᳘तमश्च राहूगणो᳘ व्विदेघ᳘श्च माथवः᳘ पश्चाद्द᳘हन्तम᳘न्वीयतुः स᳘ ऽइमाः स᳘र्व्वा नदीर᳘तिददाह सदानीरेत्यु᳘त्तराद्गिरेर्नि᳘र्द्धावति ता᳘ᳫँ᳘ हैव ना᳘तिददाह ता᳘ᳫँ᳘ ह स्म तां᳘ पुरा᳘ ब्राह्मणा न᳘ तरन्त्य᳘नतिदग्धाग्नि᳘ना व्वैश्वानरेणे᳘ति॥
</details>

## १५
<details><summary>मूलम् - श्रीधरादि</summary>

त᳘त ऽएत᳘र्हि॥  
प्राची᳘नं बह᳘वो ब्राह्मणास्तद्धा᳘क्षेत्रतरमिवास स्रावि᳘तरमिवा᳘स्वदितमग्नि᳘ना व्वैश्वानरेणे᳘ति॥
</details>

## १६
<details><summary>मूलम् - श्रीधरादि</summary>

त᳘दु हेत᳘र्हि॥  
क्षे᳘त्रतरमिव ब्राह्मणा᳘ ऽउ हि᳘ नून᳘मेनद्यज्ञैर᳘सिष्वदन्त्सा᳘पि जघ᳘न्ये नैदाघे स᳘मिवैव᳘ कोपयति ता᳘वच्छीता᳘नतिदग्धा᳘ ह्यग्नि᳘ना व्वैश्वानरे᳘ण॥
</details>

## १७
<details><summary>मूलम् - श्रीधरादि</summary>

स᳘ होवाच॥  
व्विदेघो᳘ माथवः᳘ क्वाहं᳘ भवानीत्य᳘त एव᳘ ते प्राची᳘नं भु᳘वनमि᳘ति होवाच᳘ सैषा᳘प्येत᳘र्हि कोसलविदेहा᳘नां मर्या᳘दा ते हि᳘ माथवाः॥
</details>

## १८
<details><summary>मूलम् - श्रीधरादि</summary>

(ऽ) अ᳘थ होवाच॥  
गो᳘तमो राहूगणः᳘ कथन्नु᳘ न ऽआमन्त्र्य᳘माणो न प्र᳘त्यश्रौषीरि᳘ति स᳘ होवाचाग्नि᳘र्मे व्वैश्वानरो मु᳘खे ऽभूत्स ने᳘न्मे मु᳘खान्निष्प᳘द्यातै त᳘स्मात्ते न प्र᳘तिश्रौषमि᳘ति॥
</details>

## १९
<details><summary>मूलम् - श्रीधरादि</summary>

त᳘दु कथ᳘मभूदि᳘ति॥  
य᳘त्रैव त्वं᳘ घृतस्नवीमह ऽइ᳘त्यभिव्या᳘हार्षीस्त᳘देव᳘ मे घृतकीर्ता᳘वग्नि᳘र्व्वैश्वानरो मु᳘खादु᳘दज्वाली᳘त्तं नाशकं धा᳘रयितुᳫँ᳭ स᳘ मे मु᳘खान्नि᳘रपादी᳘ति॥
</details>

## २०
<details><summary>मूलम् - श्रीधरादि</summary>

स᳘ य᳘त्सामिधेनी᳘षु घृत᳘वत्॥  
(त्सा) सामिधेन᳘मेव तत्स᳘मे᳘वैनं ते᳘नेन्धे व्वीर्य्यमे᳘वास्मिन्दधाति॥
</details>

## २१
<details><summary>मूलम् - श्रीधरादि</summary>

त᳘दु घृताच्ये᳘ति॥  
देवा᳘ञ्जिगाति सुम्नयुरि᳘ति य᳘जमानो वै᳘ सुम्नयुः स हि᳘ देवाञ्जि᳘गीषति स हि᳘ देवाञ्जि᳘घाᳫंसति त᳘स्मादाह देवा᳘ञ्जिगाति सुम्नयुरि᳘ति सै᳘षाग्नेयी᳘ सत्य᳘निरुक्ता स᳘र्व्वं वा ऽअ᳘निरुक्तᳫँ᳭ स᳘र्व्वेणै᳘वैतत्प्र᳘तिपद्यते᳘॥
</details>

## २२
<details><summary>मूलम् - श्रीधरादि</summary>

(ते᳘ ऽग्न) अ᳘ग्न ऽआ᳘याहि व्वीत᳘य ऽइ᳘ति॥  
तद्वे᳘ति भवति व्वीत᳘य ऽइ᳘ति स᳘मन्तिकमिव ह वा᳘ ऽइमे᳘ ऽग्रे लोका᳘ ऽआसुरित्युन्मृ᳘श्या हैव द्यौ᳘रास॥
</details>

## २३
<details><summary>मूलम् - श्रीधरादि</summary>

ते᳘ देवा᳘ ऽअकामयन्त॥  
कथन्नु᳘ न इमे᳘ लोका᳘ व्वितराᳫं स्युः᳘ कथ᳘न्न इदं व्व᳘रीय ऽइव स्यादि᳘ति ता᳘नेतै᳘रेव᳘ त्रिभि᳘रक्ष᳘रैर्व्य᳘नयन्वीत᳘य ऽइ᳘ति त᳘ ऽइमे व्वि᳘दूरं लोकास्त᳘तो देवे᳘भ्यो व्व᳘रीयो ऽभवद्व᳘रीयो ह वा᳘ ऽअस्मै भवति य᳘स्यैवं᳘ व्विदु᳘ष ऽएता᳘मन्वाहु᳘र्व्वीत᳘य ऽइ᳘ति॥
</details>

## २४
<details><summary>मूलम् - श्रीधरादि</summary>

गृणानो᳘ हव्य᳘दातय ऽइ᳘ति॥  
य᳘जमानो वै᳘ हव्य᳘दातिर्गृणानो य᳘जमनाये᳘त्ये᳘वैत᳘दाह नि हो᳘ता सत्सि बर्हिषी᳘त्यग्निर्वै हो᳘तायं᳘ लोको᳘ बर्हि᳘रस्मि᳘न्ने᳘वैत᳘ल्लो᳘के ऽग्निं᳘ दधाति᳘ सो ऽय᳘मस्मिँ᳘ल्लो᳘के ऽग्नि᳘र्हितः᳘ सै᳘षेम᳘मेव᳘ लोक᳘मभ्य᳘नूक्तेम᳘मे᳘वैत᳘या लोकं᳘ जयति य᳘स्यैवं᳘ व्विदु᳘ष ऽएता᳘मन्वाहुः॥
</details>

## २५
<details><summary>मूलम् - श्रीधरादि</summary>

(स्तं᳘) त᳘न्त्वा समि᳘द्भिरङ्गिर ऽइ᳘ति॥  
संमि᳘द्भि᳘र्ह्येतम᳘ङ्गिरस ऽऐ᳘न्धताङ्गिर ऽइत्य᳘ङ्गिरा ऽउ᳘ ह्यग्नि᳘र्घृते᳘न व्वर्द्धयामसी᳘ति त᳘त्सामिधेनं᳘ पदᳫँ᳭ स᳘मे᳘वैनं ते᳘नेन्धे व्वीर्य्यमे᳘वास्मिन्दधाति॥ [शतं ३००]
</details>

## २६
<details><summary>मूलम् - श्रीधरादि</summary>

बृहच्छोचा यविष्ठ्येति॥  
बृह᳘दु᳘ ह्येष शो᳘चति स᳘मिद्धो यविष्ठ्ये᳘ति य᳘विष्ठो᳘ ह्यग्निस्त᳘स्मादाह यविष्ठ्ये᳘ति᳘ सै᳘षैत᳘मेव᳘ लोक᳘मभ्य᳘नूक्तान्तरिक्षलोक᳘मेव त᳘स्मादाग्नेयी᳘ सत्य᳘निरुक्ता᳘निरुक्तो᳘ ह्येष᳘ लोक᳘ ऽएत᳘म᳘वैत᳘या लोकं᳘ जयति य᳘स्यैवं᳘ व्विदु᳘ष ऽएता᳘मन्वाहुः॥
</details>

## २७
<details><summary>मूलम् - श्रीधरादि</summary>

स᳘ नः पृथु᳘ श्रवा᳘य्यमि᳘ति॥  
(त्य) अदो वै᳘ पृथु य᳘स्मिन्देवा᳘ ऽएत᳘च्छ्रवा᳘य्यं य᳘स्मिन्देवा ऽअ᳘च्छा देव व्विवाससीत्य᳘च्छ देव व्विवासस्येत᳘न्नो गमये᳘त्ये᳘वैत᳘दाह॥
</details>

## २८
<details><summary>मूलम् - श्रीधरादि</summary>

बृह᳘दग्ने सुवी᳘र्यामि᳘ति॥  
(त्य) अदो वै᳘ बृहद्य᳘स्मिन्देवा᳘ ऽएत᳘त्सुवी᳘र्यं य᳘स्मिन्देवाः᳘ सै᳘षैत᳘मेव᳘ लोक᳘मभ्य᳘नूक्ता दि᳘वमे᳘वैतमेवैत᳘या लोकं᳘ जयति य᳘स्यैवं᳘ व्विदु᳘ष ऽएता᳘मन्वाहुः॥
</details>

## २९
<details><summary>मूलम् - श्रीधरादि</summary>

सो᳘ ऽन्वाह॥  
(हे) ईडे᳘न्यो नम᳘स्य ऽइ᳘तीडे᳘न्यो᳘ ह्येष᳘ नम᳘स्यो᳘ ह्येष᳘ तिरस्त᳘माᳫंसि दर्शत ऽइ᳘ति तिर᳘ ऽइव᳘ ह्येष त᳘माᳫंसि स᳘मिद्धो ददृशे स᳘मग्नि᳘रिध्यते व्वृषे᳘ति स᳘ᳫँ᳘हीध्य᳘ते व्वृ᳘षा व्वृ᳘षो ऽअग्निः स᳘मिध्यत ऽइ᳘ति स᳘ᳫँ᳭हीध्यते᳘॥
</details>

## ३०
<details><summary>मूलम् - श्रीधरादि</summary>

(ते᳘ ऽश्वो) अ᳘श्वो न᳘ देववा᳘हन इ᳘ति॥  
(त्य᳘) अ᳘श्वो ह वा᳘ ऽएष᳘ भूत्वा᳘ देवे᳘भ्यो यज्ञं᳘ व्वहति यद्वै ने᳘त्यृच्योमि᳘ति तत्त᳘स्मादाहा᳘श्वो न᳘ देववा᳘हन ऽइ᳘ति॥
</details>

## ३१
<details><summary>मूलम् - श्रीधरादि</summary>

त᳘ᳫँ᳭ हवि᳘ष्मन्त ऽईडत ऽइ᳘ति॥  
हवि᳘ष्मन्तो᳘ ह्येतं᳘ मनु᳘ष्या ऽई᳘डते त᳘स्मादाह त᳘ᳫँ᳭हवि᳘ष्मन्त ऽईडत ऽइ᳘ति॥
</details>

## ३२
<details><summary>मूलम् - श्रीधरादि</summary>

व्वृ᳘षणं त्वा व्वयं᳘ व्वृषन्वृ᳘षणः स᳘मिधीमही᳘ति॥  
स᳘ᳫं᳘ ह्येनमिन्धते᳘ ऽग्ने दी᳘द्यतं बृहदि᳘ति दीद᳘येव᳘ ह्येष᳘ बृहत्स᳘मिद्धः॥ [अर्धप्रपाठकः।]
</details>

## ३३
<details><summary>मूलम् - श्रीधरादि</summary>

तं व्वा᳘ एतम्॥  
व्वृ᳘षण्वन्तं त्रिचम᳘न्वाहाग्ने᳘य्यो वा᳘ ऽएताः स᳘र्व्वाः सामिधे᳘न्यो भवन्ती᳘न्द्रो वै᳘ यज्ञ᳘स्य देवते᳘न्द्रो व्वृ᳘षैते᳘नो हास्यैताः से᳘न्द्राः सामिधे᳘न्यो भवन्ति त᳘स्माद्वृ᳘षण्वन्तं त्रि᳘चन्म᳘न्वाह॥
</details>

## ३४
<details><summary>मूलम् - श्रीधरादि</summary>

सो᳘ ऽन्वाह॥  
(हा) अग्निं᳘ दूतं᳘ व्वृणीमह ऽइ᳘ति देवा᳘श्च वा ऽअ᳘सुराश्चोभ᳘ये प्राजापत्याः᳘ पस्पृधिरे तान्त्स्प᳘र्द्धमानान्गाय᳘त्र्यन्तरा᳘ तस्थौ या वै सा᳘ गायत्र्या᳘सीदियं वै सा᳘ पृथि᳘वीय᳘ᳫं᳘हैव त᳘दन्तरा᳘ तस्थौ त᳘ ऽउभ᳘य ऽएव᳘ व्विदा᳘ञ्चक्रुर्यतरान्वै᳘ न इय᳘मुपावर्त्स्य᳘ति ते᳘ भविष्य᳘न्ति परे᳘तरे भविष्यन्ती᳘ति ता᳘मुभ᳘य ऽए᳘वोपमन्त्रया᳘ञ्चक्रिरे ऽग्नि᳘रेव᳘ देवा᳘नां दूत ऽआ᳘स सह᳘रक्षा ऽइ᳘त्यसुररक्षसम᳘सुराणा᳘ᳫँ᳘साग्नि᳘मे᳘वानुप्रे᳘याय त᳘स्माद᳘न्वाहाग्निं᳘ दूतं᳘ व्वृणीमह ऽइ᳘ति स हि᳘ देवा᳘नां दूत ऽआ᳘सीद्धो᳘तारं व्विश्व᳘वेदसमि᳘ति॥
</details>

## ३५
<details><summary>मूलम् - श्रीधरादि</summary>

त᳘दु हैके᳘ ऽन्वाहुः॥  
(र्हो᳘) हो᳘ता यो᳘ व्विश्व᳘वेदस इ᳘ति ने᳘दरमि᳘त्यात्मा᳘नं ब्र᳘वाणी᳘ति त᳘दु त᳘था न᳘ ब्रूयान्मानुष᳘ᳫँ᳘ ह ते᳘ यज्ञे᳘ कुर्वन्ति᳘ व्यृद्धं वै त᳘द्यज्ञ᳘स्य य᳘न्मानुषं ने᳘द्व्यृद्धं यज्ञे᳘ कर᳘वाणी᳘ति त᳘स्माद्य᳘थै᳘वर्च्चा᳘ ऽनूक्तमेवा᳘नुब्रूयाद्धो᳘तारं व्विश्व᳘वेदसमि᳘त्ये᳘वास्य᳘ यज्ञ᳘स्य सुक्र᳘तुमि᳘त्येष हि᳘ यज्ञ᳘स्य सुक्रतुर्य᳘दग्निस्त᳘स्मादाहास्य᳘ यज्ञ᳘स्य सुक्र᳘तुमि᳘ति᳘ सेयं᳘ देवा᳘नुपा᳘ववर्त त᳘तो देवा ऽअ᳘भवन्परा᳘सुरा भ᳘वति ह वा᳘ ऽआत्म᳘ना प᳘रास्य सप᳘त्ना भवन्ति य᳘स्यैवं᳘ विदु᳘ष ऽएता᳘मन्वाहुः॥
</details>

## ३६
<details><summary>मूलम् - श्रीधरादि</summary>

(स्तां) तां वा᳘ ऽअष्टमीम᳘नुब्रूयात्॥  
(द्वा) गायत्री वा᳘ ऽएषा᳘ निदा᳘नेनाष्टा᳘क्षरा वै᳘ गायत्री त᳘स्मादष्टमीम᳘नुब्रूयात्॥
</details>

## ३७
<details><summary>मूलम् - श्रीधरादि</summary>

(त्त) तद्धै᳘के॥  
पुर᳘स्ताद्धा᳘य्ये दधत्य᳘न्नं धा᳘य्ये मुखत᳘ ऽइद᳘मन्ना᳘द्यं दध्म इ᳘ति व्व᳘दन्तस्त᳘दु त᳘था न᳘ कुर्याद᳘नवकॢप्ता ह त᳘स्यैषा᳘ भवति यः᳘ पुर᳘स्ताद्धा᳘य्ये द᳘धाति दशमी᳘ वा हि त᳘र्ह्येकादशी᳘ वा सम्प᳘द्यते त᳘स्यो है᳘वैषा᳘वकॢप्ता भवति य᳘स्यैता᳘मष्टमी᳘मन्वाहुस्त᳘स्मादुप᳘रिष्टादेव᳘ धा᳘य्ये दध्यात्॥
</details>

## ३८
<details><summary>मूलम् - श्रीधरादि</summary>

समिध्य᳘मानो ऽअध्वर ऽइ᳘ति॥  
(त्य) अध्वरो वै᳘ यज्ञः᳘ समिध्य᳘मानो यज्ञ ऽइ᳘त्ये᳘वैत᳘दाहाग्निः᳘ पावक ई᳘ड्य इ᳘ति पावको᳘ ह्येष ऽई᳘ड्यो᳘ ह्येष᳘ शोचि᳘ष्केशस्त᳘मीमह ऽइ᳘ति शो᳘चन्तीव᳘ ह्येत᳘स्य के᳘शाः स᳘मिद्धस्य स᳘मिद्धो ऽअग्न ऽआहुतेत्य᳘तः प्राची᳘नᳫँ᳭ स᳘र्वमिध्म᳘मभ्या᳘दध्याद्य᳘दन्य᳘त्समि᳘धो ऽपवृङ्क्त᳘ ऽइव᳘ ह्येतद्धो᳘ता यद्वा᳘ ऽअन्य᳘त्समि᳘ध ऽइध्म᳘स्यातिरिच्यते᳘ ऽतिरिक्तं तद्यद्वै᳘ यज्ञस्या᳘तिरिक्तं द्विष᳘न्तᳫँ᳭ हास्य तद्भ्रा᳘तृव्यमभ्य᳘तिरिच्यते त᳘स्माद᳘तः प्राची᳘नᳫँ᳭ स᳘र्वमिध्म᳘मभ्या᳘दध्याद्य᳘दन्य᳘त्समि᳘धः॥
</details>

## ३९
<details><summary>मूलम् - श्रीधरादि</summary>

(धो) देवा᳘न्यक्षि स्वध्वरे᳘ति॥  
(त्य) अध्वरो वै᳘ यज्ञो᳘ देवा᳘न्यक्षि सुयज्ञिये᳘त्येवैत᳘दाह त्वᳫँ᳭ हि᳘ हव्यवाडसी᳘त्येष हि᳘ हव्यवाड्य᳘दग्निस्त᳘स्मादाह त्वᳫं हि᳘ हव्यवाडसीत्या᳘जुहोता दुवस्य᳘ताग्निं प्रय᳘त्यध्वरे व्वृणीध्व᳘ ᳫँ᳘ हव्यवा᳘हनमि᳘ति सम्प्रे᳘ष्यत्ये᳘वैतया᳘ जुहुत च य᳘जत च य᳘स्मै का᳘माय समै᳘न्धिढ्वं त᳘त्कुरुते᳘त्ये᳘वैत᳘दाहाग्निं᳘ प्रय᳘त्यध्वर ऽइ᳘त्यध्वरो वै᳘ य᳘ज्ञो ऽग्निं᳘ प्रयति᳘ यज्ञ ऽइ᳘त्ये᳘वैत᳘दाह व्वृणीध्व᳘ᳫँ᳘ हव्यवा᳘हनमित्येष हि᳘ हव्यवा᳘हनो य᳘दग्निस्त᳘स्मादाह व्वृणीध्व᳘ᳫँ᳘ हव्यवा᳘हनमि᳘ति॥
</details>

## ४०
<details><summary>मूलम् - श्रीधरादि</summary>

तं वा᳘ ऽएत᳘म्॥  
(म) अध्वर᳘वन्तं त्रिचम᳘न्वाह देवा᳘न्ह वै᳘ यज्ञे᳘न य᳘जमानान्त्सप᳘त्ना ऽअ᳘सुरा दुधूर्षा᳘ञ्चक्रुस्ते दु᳘धूर्षन्त ऽएव न᳘ शेकुर्धू᳘र्वितुं ते प᳘राबभूवुस्त᳘स्माद्य᳘ज्ञो ऽध्वरो ना᳘म दु᳘धूर्षन्ह वा᳘ एनᳫँ᳭सप᳘त्नः प᳘राभवति य᳘स्यैवं᳘ व्विदु᳘षो ऽध्वर᳘वन्तं त्रिच᳘मन्वाहुर्या᳘वद्वेव᳘ सौम्ये᳘नाध्वरे᳘णेष्ट्वा ज᳘यति ता᳘वज्जयति॥
</details>
+++
title = "३"

+++
## ०१
स᳘ᳫं᳘स्थिते यज्ञे᳘॥  
दक्षिणतः᳘ परी᳘त्य पूर्णपात्रं नि᳘नयति त᳘था ह्यु᳘दग्भ᳘वति त᳘स्माद्दक्षिणतः᳘ परी᳘त्य पूर्णपात्रं नि᳘नयति देवलोके मे᳘ ऽप्यसदि᳘ति वै᳘ यजते यो यजते᳘ सो ऽस्यैष᳘ यज्ञो᳘ देवलोक᳘मे᳘वाभिप्रै᳘ति त᳘दनू᳘ची द᳘क्षिणा यां द᳘दाति᳘ सैति द᳘क्षिणामन्वार᳘भ्य य᳘जमानः॥  
## ०२
स᳘ ऽएष᳘ देवया᳘नो वा पितृया᳘णो वा प᳘न्थाः॥  
(स्त᳘) स्त᳘दुभय᳘तो ऽग्निशिखे᳘ समो᳘षन्त्यौ तिष्ठतः प्र᳘ति त᳘मोषतो यः᳘ प्रत्युष्यो᳘ ऽत्यु त᳘ᳫँ᳘सृजते᳘ यो ऽतिसृ᳘ज्यः शा᳘न्तिरा᳘पस्त᳘देत᳘मे᳘वैतत्प᳘न्थानᳫँशमयति॥  
## ०३
पूर्णं नि᳘नयति॥ 
स᳘र्व्वं वै᳘ पूर्णᳫँस᳘र्व्वेणै᳘वैनमेत᳘च्छमयति सन्ततम᳘व्यवच्छिन्नं नि᳘नयति स᳘न्ततेनै᳘वैनमेतद᳘व्यवच्छिन्नेन शमयति॥  
## ०४
य᳘द्वेव᳘ पूर्णपात्रं᳘ निन᳘यति॥  
यद्वै᳘ यज्ञ᳘स्य मिथ्या᳘ क्रिय᳘ते᳘ व्य᳘स्य त᳘द्वृहन्ति क्षण्व᳘न्ति शा᳘न्तिरा᳘पस्त᳘दद्भिः शा᳘न्त्या शमयति त᳘दद्भिः स᳘न्दधाति॥  
## ०५
पूर्णं नि᳘नयति॥  
स᳘र्व्वं वै᳘ पूर्णᳫँ᳭ स᳘र्व्वेणै᳘वैतत्स᳘न्दधाति स᳘न्ततम᳘व्यवच्छिन्नं नि᳘नयति स᳘न्ततेनै᳘वैतद᳘व्यवच्छिन्नेन स᳘न्दधाति॥  
## ०६
त᳘दञ्जलि᳘ना प्र᳘तिगृह्णाति॥  
सं व्व᳘र्च्चसा प᳘यसा स᳘न्तनू᳘भिर᳘गन्महि म᳘नसा स᳘ᳫँ᳘शिवे᳘न॥ त्व᳘ष्टा सुद᳘त्रो वि᳘दधातु रायो᳘ ऽनुमार्ष्टु त᳘न्वो यद्वि᳘लिष्टमि᳘ति यद्वि᳘वृढं तत्सं᳘दधाति॥  
## ०७
(त्य᳘) अ᳘थ मु᳘खमु᳘पस्पृशते॥  
द्वयं तद्य᳘स्मान्मुखमुपस्पृश᳘ते ऽमृ᳘तं वा ऽआ᳘पो ऽमृ᳘तेनै᳘वैतत्स᳘ᳫं᳘स्पृशत ऽएत᳘दु चै᳘वैतत्क᳘र्म्मात्म᳘न्कुरुते त᳘स्मान्मु᳘खमु᳘पस्पृशते᳘॥  
## ०८
(ते᳘ ऽथ) अ᳘थ विष्णुक्रमा᳘न्क्रमते॥  
देवान्वा᳘ ऽएष᳘ प्रीणाति यो य᳘जत ऽएते᳘न यज्ञे᳘न ऽर्ग्भि᳘रिव त्वद्य᳘जुर्भिरिव त्वदा᳘हुतिभिरिव त्वत्स᳘ देवा᳘न्प्रीत्वा ते᳘ष्वपित्वी᳘ भवति ते᳘ष्वपित्वी᳘ भूत्वा ता᳘ने᳘वाभिप्र᳘क्रामति॥  
## ०९
य᳘द्वेव᳘ व्विष्णुक्रमान्क्र᳘मते॥  
यज्ञो वै व्वि᳘ष्णुः स᳘ देवे᳘भ्य ऽइमां व्वि᳘क्रान्तिं व्वि᳘चक्रमे᳘ यैषामियं व्वि᳘क्रान्तिरिद᳘मेव᳘ प्रथमे᳘न पदे᳘न पस्पारा᳘थेद᳘मन्त᳘रिक्षं द्विती᳘येन दि᳘वमुत्तमे᳘नैता᳘म्वे᳘वैष᳘ ऽएत᳘स्मै व्वि᳘ष्णुर्यज्ञो व्वि᳘क्रान्तिं व्वि᳘क्रमते त᳘स्माद्विष्णुक्रमा᳘न्क्रमते तद्वा᳘ ऽइत᳘ ऽएव᳘ पराची᳘नं भू᳘यिष्ठा ऽइव क्रमन्ते॥  
## १०
त᳘दु त᳘त्पृथिव्यां व्वि᳘ष्णुर्व्य᳘क्रᳫंस्त॥  
गायत्रे᳘ण च्छ᳘न्दसा त᳘तो नि᳘र्भक्तो᳘ यो ऽस्मान्द्वे᳘ष्टि यं᳘ च व्वयं᳘ द्वि᳘ष्मो ऽन्त᳘रिक्षे व्वि᳘ष्णुर्व्य᳘क्रᳫंस्त᳘ त्रै᳘ष्टुभेन च्छ᳘न्दसा त᳘तो नि᳘र्भक्तो᳘ यो ऽस्मान्द्वे᳘ष्टि य᳘ञ्च व्वयं᳘ द्विष्मो᳘ दिवि व्वि᳘ष्णु᳘र्व्यक्रᳫंस्त जा᳘गतेन च्छ᳘न्दसा त᳘तो नि᳘र्भक्तो᳘ यो ऽस्मान्द्वे᳘ष्टि य᳘ञ्च व्वयं᳘ द्विष्म ऽइ᳘त्येव᳘मिमाँ᳘ल्लोका᳘न्त्समारुह्याथैषा ग᳘तिरेषा᳘ प्रतिष्ठा य᳘ ऽएष त᳘पति त᳘स्य ये᳘ रश्म᳘यस्ते᳘ सुकृतो᳘ ऽथ यत्प᳘रं भाः᳘ प्रजा᳘पतिर्व्वा स᳘ स्वर्गो᳘ वा लोकस्त᳘देव᳘मिमाँ᳘ल्लोका᳘न्त्समारुह्या᳘थैतां ग᳘तिमेतां᳘ प्रतिष्ठां᳘ गच्छति पर᳘स्ता᳘त्त्वे᳘वार्व्वा᳘ङ् क्र᳘मेत य᳘ ऽइ᳘तो ऽनुशा᳘सनं चि᳘कीर्षेद्द्वयं तद्य᳘स्मात्पर᳘स्तादर्वाङ्क्र᳘मते॥  
## ११
(ते ऽप) अपसरणतो᳘ ह वा ऽअ᳘ग्रे देवा ज᳘यन्तो ऽज᳘यन्॥  
(न्दि᳘) दि᳘वमेवाग्रे᳘ ऽथेद᳘मन्त᳘रिक्षम᳘थे᳘तो ऽनपसरणा᳘त्सप᳘त्नाननुदन्त त᳘थो ऽए᳘वैष᳘ एत᳘दपसरणत᳘ ऽएवा᳘ग्रे ज᳘यञ्जयति दि᳘वमेवाग्रे᳘ ऽथेद᳘मन्त᳘रिक्षम᳘थे᳘तो ऽनपसरणा᳘त्सप᳘त्नान्नुदत ऽइयं वै᳘ पृथिवी᳘ प्रतिष्ठा त᳘दस्या᳘मे᳘वैत᳘त्प्रतिष्ठा᳘यां प्र᳘तितिष्ठति॥  
## १२
त᳘दु तद्दि᳘वि व्वि᳘ष्णु᳘र्व्यक्रᳫंस्त॥  
जा᳘गतेन च्छ᳘न्दसा त᳘तो नि᳘र्भक्तो᳘ यो ऽस्मान्द्वे᳘ष्टि य᳘ञ्च व्वयं᳘ द्वि᳘ष्मो ऽन्त᳘रिक्षे व्वि᳘ष्णु᳘र्व्यक्रᳫंस्त त्रै᳘ष्टुभेन च्छ᳘न्दसा त᳘तो नि᳘र्भक्तो᳘ यो ऽस्मान्द्वे᳘ष्टि य᳘ञ्च व्वयं᳘ द्विष्मः᳘ पृथिव्यां व्वि᳘ष्णुर्व्य᳘क्रᳫंस्त गायत्रे᳘ण च्छ᳘न्दसा त᳘तो नि᳘र्भक्तो᳘ यो ऽस्मान्द्वे᳘ष्टि य᳘ञ्च व्वयं᳘ द्वि᳘ष्मो ऽस्माद᳘न्नादस्यै᳘ प्रतिष्ठा᳘या ऽइ᳘त्यस्या᳘ᳫँहीदᳫँ᳭ स᳘र्व्वमन्ना᳘द्यं प्र᳘तिष्ठितं त᳘स्मादाहास्मादन्नादस्यै᳘ प्रतिष्ठा᳘या ऽइति᳘॥  
## १३
(त्य᳘) अ᳘थ प्राङ्प्रे᳘क्षते॥  
प्रा᳘ची हि᳘ देवा᳘नां दिक्त᳘स्मात्प्राङ्प्रेक्षते॥  
## १४
स प्रे᳘क्षते॥  
(ते᳘ ऽग) अ᳘गन्म᳘ स्वरि᳘ति देवा वै᳘ स्वर᳘गन्म देवानि᳘त्ये᳘वैत᳘दाह संज्यो᳘तिषाभूमे᳘ति सं᳘ देवै᳘रभूमे᳘त्ये᳘वैत᳘दाह॥  
## १५
(हा᳘) अ᳘थ सूर्यमुदीक्षते᳘॥  
सैषा ग᳘तिरेषा᳘ प्रतिष्ठा त᳘देतां ग᳘तिमेतां᳘ प्रतिष्ठां᳘ गच्छति त᳘स्मात्सू᳘र्यमु᳘दीक्षते॥  
## १६
स ऽउ᳘दीक्षते॥  
स्वयम्भू᳘रसि श्रे᳘ष्ठो रश्मिरि᳘त्येष वै श्रे᳘ष्ठो रश्मिर्यत्सू᳘र्यस्त᳘स्मादाह स्वयम्भू᳘रसि श्रे᳘ष्ठो रश्मिरि᳘ति व्वर्च्चोदा᳘ ऽअसि व्व᳘र्च्चो मे देही᳘ति᳘ त्वे᳘वाहं᳘ ब्रवीमी᳘ति ह स्माह या᳘ज्ञवल्क्यस्त᳘द्ध्येव᳘ ब्राह्मणे᳘नैष्ट᳘व्यं य᳘द्ब्रह्मवर्चसी स्यादि᳘त्यु᳘तो ह स्माहौपोदितेय᳘ ऽएष वाव म᳘ह्यं गा᳘ दास्यति गोदा गा᳘ मे देही᳘त्येवं यं का᳘मं काम᳘यते᳘ सो ऽस्मै का᳘मः स᳘मृद्ध्यते॥  
## १७
(ते ऽथा᳘) अथा᳘वर्तते॥  
सू᳘र्यस्यावृ᳘तमन्वा᳘वर्त ऽइ᳘ति त᳘देतां ग᳘तिमेतां᳘ प्रतिष्ठां᳘ ग᳘त्वैत᳘स्यै᳘वावृ᳘तमन्वा᳘वर्तते॥  
## १८
(ते᳘ ऽथ) अ᳘थ गा᳘र्हपत्यमु᳘पतिष्ठते॥  
द्वयं तद्य᳘स्माद्गा᳘र्हपत्यमुपति᳘ष्ठते गृहा वै गा᳘र्हपत्यो गृहा वै᳘ प्रतिष्ठा त᳘द्गृहे᳘ष्वे᳘वैत᳘त्प्रतिष्ठा᳘यां प्र᳘तितिष्ठति या᳘वद्वे᳘वास्येह᳘ मानुषमा᳘युस्त᳘स्मा ऽए᳘वैतदु᳘पतिष्ठते त᳘स्माद्गा᳘र्हपत्यमु᳘पतिष्ठते॥  
## १९
स ऽउ᳘पतिष्ठते॥  
(ते᳘ ऽग्ने) अ᳘ग्ने गृहपते सुगृहपतिस्त्व᳘याग्ने ऽहं᳘ गृह᳘पतिना भूयासᳫँ᳭सुगृहपतिस्त्वं म᳘याग्ने गृह᳘पतिना भूया ऽइ᳘ति ना᳘त्र तिरो᳘हितमिवास्त्यस्थूरि᳘ णौ गा᳘र्हपत्यानि सन्त्वित्य᳘नार्तानि नौ गार्ह᳘पत्यानि सन्त्वि᳘त्ये᳘वैत᳘दाह शतᳫँ᳭ हि᳘मा ऽइ᳘ति श᳘तं व्वर्षा᳘णि जीव्यासमि᳘त्ये᳘वैत᳘दाह तद᳘प्येत᳘द्ब्रुवन्ना᳘द्रियेता᳘पि हि भू᳘याᳫंसि शता᳘द्वर्षे᳘भ्यः पु᳘रुषो जी᳘वति त᳘स्माद᳘प्येत᳘द्ब्रुवन्ना᳘द्रियेत॥  
## २०
(ताथा᳘) अथा᳘वर्त्तते॥  
सू᳘र्यस्यावृ᳘तमन्वा᳘वर्त्त ऽइ᳘ति त᳘देतां ग᳘तिमेतां प्रतिष्ठां᳘ ग᳘त्वैत᳘स्यै᳘वावृ᳘तमन्वा᳘वर्त्तते᳘॥  
## २१
(ते᳘ ऽथ) अ᳘थ पुत्र᳘स्य ना᳘म गृह्णाति॥  
(ती) इदं᳘ मे ऽयं᳘ व्वी᳘र्यं पु᳘त्रो ऽनुस᳘न्तनवदि᳘ति य᳘दि पुत्रो न स्याद᳘प्यात्मन ऽएव ना᳘म गृह्णीयात्॥  
## २२
(द᳘) अ᳘थाहवनी᳘यमु᳘पतिष्ठते॥  
प्राङ्मे य᳘ज्ञो ऽनुस᳘न्तिष्ठाता ऽइ᳘ति तूष्णीमु᳘पतिष्ठते᳘॥
(ते᳘ ऽथ) अ᳘थ व्व्रतं व्वि᳘सृजते॥  
(त) इद᳘महं य᳘ एवा᳘स्मि᳘ सो ऽस्मीत्य᳘मानुष ऽइव वा᳘ ऽएत᳘द्भवति य᳘द्व्रत᳘मुपै᳘ति न हि त᳘दवक᳘ल्पते य᳘द्ब्रूया᳘दिद᳘मह᳘ᳫँ᳘ सत्याद᳘नृतमु᳘पैमी᳘ति त᳘दु ख᳘लु पु᳘नर्मानुषो᳘ भवति त᳘स्मादिद᳘महं᳘ य᳘ ऽएवा᳘स्मि᳘ सा ऽस्मी᳘त्येवं᳘ व्व्रतं व्वि᳘सृजेत॥  

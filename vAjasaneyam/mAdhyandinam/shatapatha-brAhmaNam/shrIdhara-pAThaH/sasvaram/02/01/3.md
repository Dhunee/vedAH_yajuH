+++
title = "३"

+++
## ०१
वसन्तो᳘ ग्रीष्मो᳘ वर्षाः॥  
(स्ते᳘) ते᳘ देवा᳘ ऽऋत᳘वः शर᳘द्धेमन्तः शि᳘शिरस्ते᳘ पित᳘रो य᳘ ए᳘वापूर्य᳘ते ऽर्द्धमासः स᳘ देवा᳘ यो ऽपक्षीय᳘ते स᳘ पितरो᳘ ऽहरेव᳘ देवा रा᳘त्रिः पित᳘रः पु᳘नर᳘ह्नः पूर्व्वाह्णो᳘ देवा᳘ ऽअपराह्णः पित᳘रः॥  
## ०२
(स्ते) ते वा᳘ ऽएत ऽऋत᳘वः॥  
(वो) देवाः᳘ पित᳘रः स यो᳘ हैवं᳘ व्विद्वान्दे᳘वाः पि᳘तर ऽइ᳘ति ह्व᳘यत्या᳘ हास्य देवा᳘ देवहू᳘यं ग᳘च्छन्त्या᳘ पित᳘रः पितृहू᳘यम᳘वन्ति हैनं देवा᳘ देवहूये᳘ ऽवन्ति पित᳘रः पितृहू᳘ये य᳘ ऽएवं᳘ व्विद्वान्दे᳘वाः पि᳘तर ऽइ᳘ति ह्व᳘यति॥  
## ०३
स यत्रो᳘दङ्ङाव᳘र्त्तते॥  
देवे᳘षु त᳘र्हि भवति देवांस्त᳘र्ह्यभि᳘गोपायत्य᳘थ य᳘त्र दक्षि᳘णाव᳘र्तते पितृ᳘षु त᳘र्हि भव᳘ति पितॄंस्त᳘र्ह्यभि᳘गोपायति॥  
## ०४
स यत्रो᳘दङ्ङाव᳘र्तते॥  
त᳘र्ह्यग्नी ऽआ᳘दधीता᳘पहतपाप्मानो देवा अ᳘प पाप्मा᳘नᳫँ᳭ हते ऽमृ᳘ता देवा᳘ नामृतत्व᳘स्याशास्ति सर्व्वमायुरेति यस्त᳘र्ह्याधत्ते᳘ ऽथ य᳘त्र दक्षि᳘णाव᳘र्तते यस्त᳘र्ह्याधत्ते᳘ ऽनपहतपाप्मानः पित᳘रो न᳘ पाप्मानम᳘पहते म᳘र्त्याः पित᳘रः पुरा हा᳘युषो म्रियते यस्त᳘र्ह्याधत्ते॥  
## ०५
ब्र᳘ह्मैव᳘ व्वसन्तः᳘॥  
क्षत्रं᳘ ग्रीष्मो व्विडेव᳘ व्वर्षास्त᳘स्माद्ब्राह्मणो᳘ व्वसन्त ऽआदधीत ब्र᳘ह्म हि᳘ व्वसन्तस्त᳘स्मात्क्षत्रि᳘यो ग्रीष्म ऽआ᳘दधीत क्षत्रᳫँ᳭ हि᳘ ग्रीष्मस्त᳘स्मा᳘द्वै᳘श्यो व्वर्षास्वा᳘दधीत विड्ढि᳘ व्वर्षाः॥  
## ०६
स यः᳘ काम᳘येत॥  
ब्रह्मव्वर्च्चसी᳘ स्यामि᳘ति व्वसन्ते स आ᳘दधीत ब्रह्म वै᳘ व्वसन्तो᳘ ब्रह्मवर्च्चसी᳘ हैव᳘ भवति॥  
## ०७
(त्य᳘) अ᳘थ यः᳘ काम᳘येत॥  
क्षत्र᳘ᳫं᳘ श्रिया य᳘शसा स्यामि᳘ति ग्रीष्मे स ऽआ᳘दधीत क्षत्रं वै᳘ ग्रीष्मः᳘ क्षत्र᳘ᳫँ᳭ हैव᳘ श्रिया य᳘शसा भवति॥  
## ०८
(त्य᳘) अ᳘थ यः᳘ का᳘मयेत॥  
बहुः᳘ प्रज᳘या पशु᳘भिः स्यामि᳘ति व्वर्षा᳘सु स ऽआ᳘दधीत व्विड्वै᳘ व्वर्षा अ᳘न्नं व्वि᳘शो बहु᳘र्हैव᳘ प्रज᳘या पशु᳘भिर्भवति य᳘ एवं᳘ व्विद्वा᳘न्वर्षा᳘स्वाधत्ते॥  
## ०९
ते वा᳘ ऽएत᳘ ऽऋत᳘वः॥  
(ऽ) उभ᳘य ऽएवा᳘पहतपाप्मानः सू᳘र्य्य ऽए᳘वैषां पाप्म᳘नो ऽपह᳘न्तोद्य᳘न्ने᳘वैषामुभ᳘येषां पाप्मा᳘नम᳘पहन्ति त᳘स्माद्य᳘दै᳘वैनं कदा च यज्ञ᳘ ऽउपन᳘मेद᳘थाग्नी ऽआ᳘दधीत न᳘ श्वःश्वमु᳘पासीत को हि᳘ मनु᳘ष्यस्य श्वो व्वे᳘द॥  

+++
title = "१"

+++
## ०१
उद्धृ᳘त्याहवनी᳘यं पूर्णाहुतिं᳘ जुहोति॥  
तद्य᳘त्पूर्णाहुतिं᳘ जुहो᳘त्यन्नादं व्वा᳘ ऽएत᳘मात्म᳘नो जनयते य᳘दग्निं त᳘स्मा ऽएत᳘दन्ना᳘द्यमपिदधाति य᳘था कुमाराय वा जाता᳘य व्वत्सा᳘य वा स्त᳘नमपि दध्यादेव᳘मस्मा ऽएत᳘दन्ना᳘द्यम᳘पिदधाति॥  
## ०२
स᳘ एतेना᳘न्नेन शान्तः॥  
(ऽ) ‍उ᳘त्तराणि हवी᳘ᳫं᳘षि श्रप्य᳘माणान्यु᳘परमति श᳘श्वद्ध वा᳘ ऽअध्वर्युं᳘ वा य᳘जमानं वा प्र᳘दहेत्तौ ह्यस्य ने᳘दिष्ठं च᳘रतो य᳘दस्मिन्नेतामा᳘हुतिं न᳘ जुहुयात्त᳘स्माद्वा᳘ ऽएतामा᳘हुतिं जुहोति॥  
## ०३
तां व्वै᳘ पूर्णां᳘ जुहोति॥  
स᳘र्व्वं वै᳘ पूर्णᳫँ᳭ स᳘र्व्वेणै᳘वैनमेत᳘च्छमयति स्वाहाकारे᳘ण जुहोत्य᳘निरुक्तो वै᳘ स्वाहाकारः स᳘र्व्वं वा ऽअ᳘निरुक्तᳫँ᳭ स᳘र्व्वेणै᳘वैनमेत᳘च्छमयति॥  
## ०४
यां व्वै प्रजा᳘पतिः॥  
प्रथमामा᳘हुतिम᳘जुहोत्स्वाहे᳘ति वै ता᳘मजुहो᳘त्सो स्विदेषा᳘ निदा᳘नेन त᳘स्मात्स्वाहे᳘ति जुहोति त᳘स्यां व्व᳘रं ददाति स᳘र्व्वं वै व्व᳘रः स᳘र्व्वेणै᳘वैनमेत᳘च्छमयति॥  
## ०५
त᳘दाहुः॥  
(रे) एता᳘मेवा᳘हुतिᳫँ᳭हुत्वाथो᳘त्तराणि हवी᳘ᳫं᳘षि ना᳘द्रियेतैत᳘यैव तं का᳘ममाप्नोति य᳘मभिका᳘ममु᳘त्तराणि हवी᳘ᳫं᳘षि निर्व्व᳘पती᳘ति॥  
## ०६
स वा᳘ ऽअग्न᳘ये प᳘वमानाय नि᳘र्व्वपति॥  
प्राणो वै प᳘वमानः प्राण᳘मेवास्मिन्नेत᳘द्दधाति त᳘द्वेत᳘यै᳘वास्मिंस्त᳘द्दधात्य᳘न्नᳫँ᳭ हि᳘ प्राणो᳘ ऽन्नमेषा᳘हुतिः॥  
## ०७
(र᳘) अ᳘थाग्न᳘ये पावका᳘य नि᳘र्व्वपति॥  
(त्य᳘) अ᳘न्नं वै᳘ पावकम᳘न्नमे᳘वास्मिन्नेत᳘द्दधाति त᳘द्वेत᳘यै᳘वास्मिंस्त᳘द्दधात्येषा᳘ ह्येव᳘ प्रत्यक्षम᳘न्नमा᳘हुतिः॥  
## ०८
(र᳘) अ᳘थाग्न᳘ये शु᳘चये नि᳘र्व्वपति॥  
व्वी᳘र्य्यं वै शु᳘चि यद्वा᳘ ऽअस्यैत᳘दुज्ज्व᳘लत्येत᳘दस्य व्वी᳘र्य्यᳫँ᳭ शु᳘चि व्वीर्य्यमे᳘वास्मिन्नेत᳘द्दधाति त᳘द्वेत᳘यै᳘वास्मिंस्त᳘द्दधाति यदा᳘ ह्येवास्मिन्नेतामा᳘हुतिं जुहोत्यथास्यैत᳘द्वीर्य्यᳫँ᳭ शुच्यु᳘ज्ज्वलति॥  
## ०९
त᳘स्मादाहुः॥  
(रे) एता᳘मेवा᳘हुतिᳫँ᳭ हुत्वाथो᳘त्तराणि हवी᳘ᳫं᳘षि ना᳘द्रियेतैत᳘यैव तं का᳘ममाप्नोति य᳘मभिका᳘ममु᳘त्तराणि हवी᳘ᳫं᳘षि निर्व्व᳘पती᳘ति त᳘दु नि᳘र्व्व᳘पेदेवो᳘त्तराणि हवी᳘ᳫं᳘षि परो᳘ ऽक्षमिव वा᳘ ऽएतद्य᳘ददस्त᳘दिदमि᳘तीव॥  
## १०
स य᳘दग्न᳘ये प᳘वमानाय निर्व्व᳘पति॥  
प्राणो वै प᳘वमानो यदा वै जा᳘यते᳘ ऽथ प्राणो᳘ ऽथ या᳘वन्न जा᳘यते मातुर्व्वैव ता᳘वत्प्राणम᳘नुप्रा᳘णिति य᳘था वा त᳘ज्जात᳘ ऽए᳘वास्मिन्नेत᳘त्प्राणं᳘ दधाति॥  
## ११
(त्य᳘) अ᳘थ य᳘दग्न᳘ये पावका᳘य निर्व्व᳘पति॥  
(त्य᳘) अ᳘न्नं वै᳘ पावकं त᳘ज्जात᳘ ऽए᳘वास्मिन्नेतद᳘न्नं दधाति॥  
## १२
(त्य᳘) अ᳘थ य᳘दग्न᳘ये शु᳘चये निर्व्व᳘पति॥  
व्वी᳘र्य्यं व्वै शु᳘चि यदा वा ऽअ᳘न्नेन व्व᳘र्द्धते᳘ ऽथ व्वीर्य्यं तद᳘न्नेनैवैनमेत᳘द्वर्द्धयित्वा᳘थास्मिन्नेत᳘द्वीर्य्यᳫँ᳭शु᳘चि दधाति त᳘स्मादग्न᳘ये शु᳘चये॥  
## १३
त᳘द्वेत᳘देव स᳘द्विप᳘र्यस्तमिव॥  
(वा) अग्नि᳘र्ह य᳘त्र देवे᳘भ्यो मनु᳘ष्यानभ्युपावर्तते त᳘द्धेक्षा᳘ञ्चक्रे मैव स᳘र्व्वेणेवात्म᳘ना मनु᳘ष्यानभ्युपा᳘वृतमि᳘ति॥  
## १४
स᳘ एता᳘स्तिस्र᳘स्तनू᳘रेषु᳘ लोके᳘षु व्वि᳘न्यधत्त॥  
य᳘दस्य प᳘वमानᳫँ᳭ रूपमा᳘सीत्त᳘दस्यां᳘ पृथिव्यां᳘ न्य᳘धत्ता᳘थ य᳘त्पावकं त᳘दन्त᳘रिक्षे᳘ ऽथ यच्छु᳘चि त᳘द्दिवि तद्वा ऽऋषयः प्र᳘तिबुबुधिरे य᳘ ऽउ तर्ह्यृषय ऽआसुरसर्व्वेण वै᳘ न ऽआत्म᳘नाग्नि᳘रभ्युपा᳘वृतदि᳘ति त᳘स्मा ऽएता᳘नि हवीᳫं᳘षि नि᳘रवपन्॥  
## १५
(न्त्स) स य᳘दग्न᳘ये प᳘वमानाय निर्व्व᳘पति॥  
यदे᳘वास्या᳘स्यां पृथिव्या᳘ᳫँ᳘रूपं त᳘दे᳘वास्यैते᳘नाप्नोत्य᳘थ य᳘दग्न᳘ये पावकाय निर्व्वपति य᳘दे᳘वास्यान्त᳘रिक्षे रूपं त᳘दे᳘वास्यैते᳘नाप्नोत्य᳘थ यदग्न᳘ये शु᳘चये निर्व्व᳘पति य᳘दे᳘वास्य दिवि᳘ रूपं त᳘दे᳘वास्यैते᳘नाप्नोत्येव᳘मुकृत्स्न᳘मे᳘वाग्नि᳘मनपनिहितमा᳘धत्ते त᳘स्मादु नि᳘र्व्वपेदेवो᳘त्तराणि हवी᳘ᳫँ᳘षि॥  
## १६
के᳘वलबर्हिः प्रथम᳘ᳫँ᳘हविर्भ᳘वति॥  
समान᳘बर्हिषी ऽउ᳘त्तरे ऽअयं वै᳘ लोकः᳘प्रथम᳘ᳫं᳘ हविर᳘थेद᳘मन्त᳘रिक्षं द्विती᳘यं द्यौ᳘रेव᳘ तृती᳘यं बहुलेव वा᳘ इयं᳘ पृथिवी᳘ लेल᳘येवान्त᳘रिक्षं लेल᳘येवासौ द्यौ᳘रुभे᳘ चिदेनां प्रत्युद्यामि᳘नी स्तामि᳘ति त᳘स्मात्समान᳘बर्हिषी॥  
## १७
अष्टा᳘कपालाः स᳘र्वे पुरोडा᳘शा भवन्ति॥  
(न्त्य) अष्टा᳘क्षरा वै᳘ गायत्री᳘ गायत्र᳘मग्नेश्छ᳘न्दः स्वे᳘नै᳘वैनमेतच्छ᳘न्दसा᳘धत्ते ता᳘नि स᳘र्व्वाणि च᳘तुर्व्विᳫँ᳭शतिः कपा᳘लानि स᳘म्पद्यन्ते च᳘तुर्व्विᳫँ᳭शत्यक्षरा वै᳘ गायत्री᳘ गायत्र᳘मग्नेश्छ᳘न्दःस्वे᳘नै᳘वैनमेतच्छ᳘न्दसा᳘धत्ते गाय᳘त्र्यो याज्यानुवा᳘क्या भवन्ति गायत्र᳘मग्नेश्छ᳘न्दः सेवे᳘नै᳘वैनमेतच्छ᳘न्दसा᳘धत्ते॥  
## १८
(त्ते ऽथा) अथा᳘दित्यै चरुं नि᳘र्व्वपति॥  
प्र᳘च्यवत ऽइव वा᳘ ऽए᳘षो ऽस्मा᳘ल्लोकाद्य᳘ ऽएता᳘नि हवी᳘ᳫँ᳘षि निर्व्व᳘पतीमान्हि᳘ लोका᳘न्त्समारो᳘हन्ने᳘ति॥  
## १९
स यद᳘दित्यै चरुं᳘ निर्व्व᳘पति॥  
(ती) इयं व्वै᳘ पृथिव्य᳘दितिः᳘ सेयं᳘ प्रतिष्ठा त᳘दस्या᳘मे᳘वैत᳘त्प्रतिष्ठा᳘यां प्र᳘तितिष्ठति त᳘स्माद᳘दित्यै चरुं नि᳘र्व्वपति॥  
## २०
त᳘स्यै व्विरा᳘जौ संया᳘ज्ये स्यातामि᳘त्याहुः॥  
(र्व्वि) व्विरा᳘ड्ढीयमित्य᳘थो त्रिष्टु᳘भौ त्रिष्टु᳘ब्भीयमित्य᳘थो ज᳘गत्यौ ज᳘गती᳘ हीयमि᳘ति व्विरा᳘जावि᳘त्त्विव᳘ स्याताम्॥  
## २१
त᳘स्यै धेनुर्द᳘क्षिणा॥  
धेनु᳘रिव वा᳘ ऽइयं᳘ मनु᳘ष्येभ्यः स᳘र्व्वान्का᳘मान्दुहे माता᳘ धेनु᳘र्मा᳘तेव वा᳘ ऽइयं᳘ मनु᳘ष्यान्बिभर्त्ति त᳘स्माद्धेनुर्द᳘क्षिणैतन्न्वे᳘कम᳘यनम्॥  
## २२
(म᳘) अ᳘थेदं᳘ द्विती᳘यम्॥  
(मा) आग्नेय᳘मे᳘वाष्टा᳘कपालं पुरोडा᳘शं नि᳘र्व्व पति परो᳘ ऽक्षमिव वा᳘ ऽएतद्य᳘दग्न᳘ये प᳘वमानायाग्न᳘ये पावका᳘याग्न᳘ये शु᳘चय ऽइ᳘तीवाथा᳘ञ्जसै᳘वैनमेत᳘त्प्रत्य᳘क्षमा᳘धत्ते त᳘स्मादग्नये ऽथा᳘दित्यै चरुं नि᳘र्व्वपति स य᳘ एव᳘ चरोर्ब᳘न्धुः स ब᳘न्धुः॥  

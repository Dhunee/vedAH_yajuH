+++
title = "४"

+++
## ०१
अग्नौ᳘ ह वै᳘ देवाः॥  
स᳘र्व्वान्पशून्नि᳘दधिरे ये᳘ च ग्राम्या ये᳘ चारण्या᳘ व्विजयं᳘ व्वोपप्रैष्य᳘न्तः कामचार᳘स्य वा का᳘मायायं᳘ नो गो᳘पिष्ठो गोपायदि᳘ति वा॥  
## ०२
ता᳘नु हाग्निर्नि᳘चकमे॥  
तैः᳘ सङ्गृ᳘ह्य रात्रिं प्र᳘विवेश पु᳘नरे᳘म इ᳘ति देवा ऽएद᳘ग्निं तिरो᳘भूतं ते᳘ ह व्विदा᳘ञ्चक्रुरिह वै प्रा᳘विक्षद्रा᳘त्रिं वै प्रा᳘विक्षदि᳘ति त᳘मेत᳘त्प्रत्यायत्याᳫं᳭रा᳘त्रौ सायमु᳘पातिष्ठन्त देहि᳘ नः पशून्पु᳘नर्नः पशून्देहीति ते᳘भ्यो ऽग्निः᳘ पशून्पु᳘नरददात्॥  
## ०३
(त्त᳘) त᳘स्मै कमग्नी ऽउ᳘पतिष्ठेत॥  
(ता) अग्नी वै᳘ दाता᳘रौ ता᳘वे᳘वैत᳘द्याचते सायमु᳘पतिष्ठेत सायᳫँ᳭ हि᳘ देवा᳘ ऽउपा᳘तिष्ठन्त दत्तो᳘ हैवा᳘स्मा ऽएतौ᳘ पशून्य᳘ ऽएवं᳘ व्विद्वा᳘नुपति᳘ष्ठते॥  
## ०४
(ते᳘ ऽथ) अथ य᳘स्मा᳘न्नोपति᳘ष्ठेत॥  
(तो) उभ᳘ये ह वा᳘ ऽइदम᳘ग्रे स᳘हासुर्देवा᳘श्च मनु᳘ष्याश्च तद्य᳘द्ध स्म मनु᳘ष्याणां न भ᳘वति त᳘द्ध स्म देवा᳘न्याचन्त ऽइदं वै᳘ नो नास्तीदं᳘ नो ऽस्त्वि᳘ति ते त᳘स्या ऽएव᳘ यो᳘च्ञा᳘यै द्वे᳘षेण देवा᳘स्तिरो᳘भूता ने᳘द्धिन᳘सानि नेद्द्वे᳘ष्यो᳘ ऽसानी᳘ति त᳘स्मान्नो᳘पतिष्ठेत॥  
## ०५
(ता᳘) अ᳘थ य᳘स्मादु᳘पैव ति᳘ष्ठेत॥  
यज्ञो वै᳘ देवा᳘नामाशीर्य᳘जमानस्य तद्वा᳘ ऽएष᳘ ऽएव᳘ यज्ञो यदा᳘हुतिराशी᳘रेव य᳘जमानस्य तद्य᳘दे᳘वास्या᳘त्र त᳘दे᳘वैत᳘दुपति᳘ष्ठमानः कुरुते त᳘स्मादु᳘पैव᳘ तिष्ठेत॥  
## ०६
(ता᳘) अ᳘थ य᳘स्मा᳘न्नोपति᳘ष्ठेत॥  
यो वै᳘ ब्राह्मणं᳘ वाश᳘ᳫँ᳘समानो ऽनुच᳘रति क्षत्रि᳘यं व्वा ऽयं᳘ मे दास्यत्ययं᳘ मे गृहा᳘न्करिष्यती᳘ति यो वै तं व्वा᳘द्येन वा क᳘र्म्मणा व्वाभिरि᳘राधयिषति त᳘स्मै वै स दे᳘यं मन्यते᳘ ऽथ य आ᳘ह किं नु त्वं म᳘मासि यो᳘ मे न द᳘दासी᳘तीश्वर᳘ ऽएनं द्वे᳘ष्टोरीश्वरो᳘ निर्व्वेदं ग᳘न्तोस्त᳘स्मान्नो᳘पतिष्ठेतैतदि᳘त्त्वे᳘वैष᳘ ऽएतं᳘ याचते य᳘दिन्धे य᳘ज्जुहोति त᳘स्मान्नो᳘पतिष्ठेत॥  
## ०७
(ता᳘) अ᳘थ य᳘स्मादु᳘पैव ति᳘ष्ठेत॥  
(तो) उत वै या᳘चन्दाता᳘रं ल᳘भत ऽए᳘वो᳘तो भर्त्ता᳘ भा᳘र्य्यं ना᳘नुबुध्यते स᳘ य᳘दैवा᳘ह भा᳘र्य्यो वै᳘ ते ऽस्मि बिभृहि मेत्य᳘थैनं व्वेदा᳘थैनं भा᳘र्य्यं मन्यते त᳘स्मादु᳘पैव᳘ तिष्ठेतेदमित्तु स᳘मस्तं य᳘स्मादुपति᳘ष्ठेत॥  
## ०८
प्रजा᳘पतिर्व्वा᳘ ऽएष᳘ भूत्वा॥  
या᳘वत ऽई᳘ष्टे या᳘वदेनम᳘नु त᳘स्य रे᳘तः सिञ्चति य᳘दग्निहोत्रं᳘ जुहो᳘तीद᳘मे᳘वैतत्स᳘र्व्वमुपति᳘ष्ठमानो ऽनुविकरो᳘तीदᳫँ᳭ स᳘र्व्वमनुप्र᳘जनयति॥  
## ०९
स वा ऽउ᳘पवत्या प्र᳘तिपद्यते॥  
(त ऽ) इयं वा ऽउ᳘प द्वये᳘नेयमु᳘प य᳘द्धीदं कि᳘ञ्च जा᳘यते ऽस्यां तदु᳘पजायते᳘ ऽथ य᳘न्न्यृच्छ᳘त्यस्या᳘मेव तदु᳘पोप्यते तद᳘ह्ना रा᳘त्र्या भू᳘योभूय ऽए᳘वाक्षय्यं᳘ भवति त᳘दक्षय्ये᳘णै᳘वैत᳘द्भूम्ना प्र᳘तिपद्यते॥  
## १०
स᳘ ऽआह॥  
(हो) उपप्रय᳘न्तो ऽअध्वरमि᳘त्यध्वरो वै᳘ यज्ञ᳘ ऽउपप्रय᳘न्तो यज्ञमि᳘त्ये᳘वैत᳘दाह म᳘न्त्रं व्वोचेमाग्न᳘य ऽइ᳘ति म᳘न्त्रमु ह्य᳘स्मा ऽएत᳘द्वक्ष्यन्भ᳘वत्यारे᳘ ऽअस्मे᳘ च शृण्वत ऽइ᳘ति यद्य᳘प्यस्म᳘दारकादस्यथ न ऽएत᳘च्छृ᳘ण्वे᳘वैव᳘मेवैत᳘न्मन्यस्वे᳘त्ये᳘वैत᳘दाह॥  
## ११
(हा) अग्नि᳘र्मूर्द्धा᳘ दिवः᳘॥  
ककुत्पतिः पृथिव्या᳘ ऽअयम्॥ अपाᳫँ᳭ रे᳘ताᳫंसि जिन्वतीत्य᳘न्वेव᳘ धावति तद्य᳘था या᳘चन्कल्या᳘णं व्व᳘देदामुष्यायणो वै त्व᳘मस्य᳘लं वै त्व᳘मेत᳘स्मा ऽअसी᳘त्येव᳘मेषा॥  
## १२
(षा᳘थै) अ᳘थैन्द्रा᳘ग्नी॥  
(ग्न्यु) उभा᳘ वामिन्द्राग्नी ऽआहुव᳘ध्या ऽउभा रा᳘धसः सह᳘ मादय᳘ध्यै॥ उभा᳘ दाता᳘राविषाᳫँ᳘रयीणा᳘मुभा व्वा᳘जस्य सात᳘ये हुवे वामि᳘त्येष वा ऽइ᳘न्द्रो य᳘ एष त᳘पति स य᳘दस्तमे᳘ति त᳘दाहवनी᳘यं प्र᳘विशति त᳘दुभा᳘वे᳘वैत᳘त्सह स᳘न्ता ऽउपतिष्ठत ऽउभौ᳘ मे सह स᳘न्तौ दत्तमि᳘ति त᳘स्मादैन्द्राग्नी॥  
## १३
अयं᳘ ते यो᳘निर्ऋत्वि᳘यः॥  
(यो) यतो जातो ऽअ᳘रोचथाः॥ तं᳘ जानन्नग्न᳘ ऽआ᳘रोहा᳘था नो व्वर्द्धया रयिमि᳘ति पुष्टं वै᳘ रयिर्भू᳘यो भूय ऽएव न इदं᳘ पुष्टं᳘ कुर्व्वि᳘त्ये᳘वैत᳘दाह॥  
## १४
(हा) अय᳘मिह᳘ प्रथमः᳘॥  
(मो᳘) धायि धातृ᳘भिर्हो᳘ता य᳘जिष्ठो ऽअध्वरेष्वी᳘ड्यः॥ यम᳘प्नवानो भृ᳘गवो व्विरुरुचुर्व्व᳘नेषु चित्रं᳘ व्वि᳘भ्वं व्विशे᳘व्विश ऽइत्य᳘न्वेव᳘ धावति तद्य᳘था या᳘चन्कल्या᳘णं व्व᳘देदामुष्यायणो वै त्व᳘मस्य᳘लं वै त्व᳘मेत᳘स्मा ऽअसी᳘त्येव᳘मेषा य᳘थो ऽए᳘वैष त᳘थो ऽए᳘वैनमेतदाह यदा᳘ह व्वि᳘भ्वं व्विशे᳘व्विश ऽइ᳘ति व्विभू᳘र्ह्येष᳘ व्विशे᳘ व्विशे॥  
## १५
(शे ऽअ) अस्य᳘ प्रत्नाम्॥  
(म᳘) अ᳘नु द्यु᳘तᳫँ᳭शुक्रं᳘ दुदुह्रे ऽअ᳘ह्रयः। प᳘यः सहस्रसामृ᳘षिमि᳘ति परमा वा᳘ ऽएषा᳘ सनीनां य᳘त्सहस्रसनिस्त᳘देतस्यैवा᳘वरुद्ध्यै त᳘स्मादाह प᳘यः सहस्रसामृ᳘षिमि᳘ति॥  
## १६
त᳘देत᳘त्समाहा᳘र्य्यᳫँ᳭ षडृचम्॥  
तस्यो᳘पवती प्रथमा᳘ प्रत्न᳘वत्युत्तमा᳘वोचाम तद्य᳘स्मादु᳘पवत्य᳘थाद᳘ एव᳘ प्रत्नं या᳘वन्तो᳘ ह्येव सना᳘ग्रे देवास्ता᳘वन्त एव᳘ देवास्त᳘स्माददः᳘ प्रत्नं त᳘दिमे᳘ ऽएवा᳘न्तरेण स᳘र्व्वे का᳘मास्ते᳘ ऽअस्मा ऽइमे᳘ सञ्जानाने स᳘र्व्वान्का᳘मान्त्स᳘न्नमतः॥  
## १७
स वै त्रिः᳘ प्रथमां ज᳘पति॥  
त्रि᳘रुत्तमां᳘ त्रिवृ᳘त्प्रायणा हि᳘ यज्ञा᳘स्त्रिवृ᳘दुदयनास्त᳘स्मात्त्रिः᳘ प्रथमां ज᳘पति त्रि᳘रुत्तमाम्॥  
## १८
य᳘द्ध वा ऽअ᳘त्राग्निहोत्रं जु᳘ह्वत्॥  
(द्वा᳘) व्वा᳘द्येन वा क᳘र्मणा वा मिथ्या᳘ करो᳘त्यात्म᳘नस्तद᳘वद्यत्या᳘युषो वा व्व᳘र्चसो वा प्रजा᳘यै वा॥  
## १९
त᳘दु ख᳘लु तनूपा᳘ ऽअ᳘ग्ने ऽसि॥  
त᳘न्वं मे पाह्यायुर्दा᳘ ऽअग्ने ऽस्या᳘युर्मे देहि व्वर्चोदा᳘ ऽअग्ने ऽसि व्व᳘र्चो मे देहि॥ अ᳘ग्ने य᳘न्मे त᳘न्वा ऊनं त᳘न्म ऽआ᳘पृणे᳘ति॥  
## २०
य᳘द्ध वा ऽअ᳘त्राग्निहोत्रं जु᳘ह्वत्॥  
(द्वा᳘) व्वा᳘द्येन वा क᳘र्मणा वा मिथ्या᳘ करो᳘त्यात्म᳘नस्तद᳘वद्यत्या᳘युषो वा व्व᳘र्चसो वा प्रजा᳘यै वा त᳘न्मे पु᳘नरा᳘प्याय᳘येत्ये᳘वैत᳘दाह त᳘थो हास्यैतत्पु᳘नरा᳘प्यायते॥  
## २१
(त ऽइ᳘) इ᳘न्धानास्त्वा॥  
शतᳫँ᳭ हि᳘मा द्युम᳘न्तᳫँ᳭ स᳘मिधीमही᳘ति शतं᳘ व्वर्षा᳘णि जीव्यास्मे᳘त्ये᳘वैत᳘दाह ता᳘वत्त्वा महा᳘न्तᳫँ᳭ स᳘मिधीमही᳘ति यदा᳘ह द्युम᳘न्तᳫँ᳭ स᳘मिधीमही᳘ति व्व᳘यस्वन्तो व्वयस्कृ᳘तᳫँ᳭ स᳘हस्वन्तः सहस्कृ᳘तमि᳘ति व्व᳘यस्वन्तो व्व᳘यं भूया᳘स्म व्वयस्कृत्त्वं᳘ भूया ऽइ᳘त्ये᳘वैत᳘दाह स᳘हस्वन्तो व्व᳘यं भूया᳘स्म सहस्कृत्त्वं᳘ भूया ऽइ᳘त्ये᳘वैत᳘दाहा᳘ग्ने सपत्नद᳘म्भनम᳘दब्धासो ऽअ᳘दाभ्यमि᳘ति त्व᳘या व्वय᳘ᳫँ᳘ सप᳘त्नान्पा᳘पीयसः क्रियास्मे᳘त्ये᳘वैत᳘दाह॥  
## २२
चि᳘त्रावसो स्वस्ति᳘ ते पार᳘मशीये᳘ति॥  
त्रि᳘रेत᳘ज्जपति रा᳘त्रिर्व्वै᳘ चित्रा᳘वसुः सा᳘ हीय᳘ᳫँ᳭ सङ्गृ᳘ह्येव चित्रा᳘णि व्व᳘सति त᳘स्मान्ना᳘रका᳘च्चित्रं᳘ ददृशे॥  
## २३
(श ऽ) एते᳘नो ह स्म वा ऽऋ᳘षयः॥  
(यो) रा᳘त्रेः स्वस्ति᳘ पार᳘ᳫँ᳘ समश्नुवत᳘ ऽएते᳘नो ह स्मैनान्रा᳘त्रेर्नाष्ट्रा र᳘क्षाᳫँ᳭सि न᳘ व्विन्दन्त्येते᳘नो ऽए᳘वैष᳘ एतद्रा᳘त्रेः स्वस्ति᳘ पार᳘ᳫँ᳭ समश्नुत᳘ ऽएते᳘नो ऽएनᳫँ᳭ रा᳘त्रेर्नाष्ट्रा र᳘क्षाᳫँ᳭सि न᳘ व्विन्दन्त्येता᳘वन्नु ति᳘ष्ठञ्जपति॥  
## २४
(त्य) अथा᳘सीनः॥  
सं त्व᳘मग्ने सू᳘र्य्यस्य व्व᳘र्चसागथा ऽइ᳘ति᳘ तद्य᳘दस्तं य᳘न्नादित्य᳘ ऽआहवनी᳘यं प्रविश᳘ति ते᳘नैत᳘दाह समृ᳘षीणाᳫँ᳭ स्तुतेने᳘ति तद्य᳘दुपति᳘ष्ठते ते᳘नैत᳘दाह सं᳘प्रिये᳘ण धाम्नेत्या᳘हुतयो वा᳘ ऽअस्य प्रियं धामा᳘हुतिभिरेव त᳘दाह सम᳘हमा᳘युषा संव्व᳘र्चसा सं᳘प्रज᳘या स᳘ᳫँ᳭ रायस्पो᳘षेण ग्मिषीये᳘ति य᳘था त्व᳘मेतैः᳘ सम᳘गथा ऽएव᳘महमा᳘युषा व्व᳘र्चसा प्रज᳘या रायस्पो᳘षेणे᳘ति य᳘द्भूम्ने᳘ति त᳘देव᳘मह᳘मेतैः स᳘ङ्गच्छा ऽइ᳘त्येवैत᳘दाह॥  
## २५
(हा᳘) अ᳘थ गा᳘मभ्यैति॥  
(त्य᳘) अ᳘न्ध स्था᳘न्धो वो भक्षीय म᳘ह स्थ म᳘हो वो भक्षी᳘येति या᳘नि वो व्वी᳘र्य्याणि या᳘नि वो म᳘हाᳫँ᳭सि ता᳘नि वो भक्षीये᳘त्ये᳘वैत᳘दाहो᳘र्ज स्थो᳘र्जं वो भक्षीये᳘ति र᳘स स्थ र᳘सं वो भक्षीये᳘त्ये᳘वैत᳘दाह रायस्पो᳘ष स्थ रायस्पो᳘षं वो भक्षीये᳘ति भूमा᳘ स्थ भूमा᳘नं वो भक्षिये᳘त्ये᳘वैत᳘दाह॥ [शतम् ११००]  
## २६
रे᳘वती र᳘मध्वमि᳘ति रेव᳘न्तो हि᳘ पश᳘वस्त᳘स्मादाह रे᳘वती र᳘मध्वमि᳘त्यस्मिन्यो᳘नावस्मि᳘न्गो᳘ष्ठे ऽस्मिँल्लो᳘के᳘ ऽस्मिन्क्ष᳘ये॥ इ᳘हैव᳘ स्त मा᳘पगाते᳘त्यात्म᳘न ऽए᳘वैत᳘दाह म᳘देव मा᳘पगातेति॥  
## २७
(त्य᳘) अ᳘थ गा᳘मभि᳘मृशति॥  
सᳫँ᳭ हि᳘तासि व्विश्वरूपी᳘ति व्विश्व᳘रूपा ऽइव हि᳘ पश᳘वस्त᳘स्मादाह व्विश्वरूपी᳘त्यूर्जा मा᳘विश गौपत्येने᳘त्यूर्जे᳘ति यदा᳘ह र᳘सेने᳘ति त᳘दाह गौपत्येने᳘ति यदा᳘ह भूम्ने᳘ति त᳘दाह॥  
## २८
(हा᳘) अ᳘थ गा᳘र्हपत्यमभ्यै᳘ति॥  
स गा᳘र्हपत्यमु᳘पतिष्ठत उ᳘प त्वाग्ने दिवे᳘ दिवे दो᳘षावस्तर्द्धिया᳘ व्वयम्॥ न᳘मो भ᳘रन्त ऽए᳘मसी᳘ति न᳘म ए᳘वास्मा ऽएत᳘त्करोति य᳘थैनं न᳘ हिᳫँ᳭ स्यात्॥  
## २९
(द्रा᳘) रा᳘जन्तमध्वरा᳘णाम्॥  
गोपा᳘मृत᳘स्य दी᳘दिविम्॥ व्वर्द्धमानᳫँ᳭ स्वे द᳘म ऽइ᳘ति स्वं वै᳘ त ऽइदं यन्म᳘म त᳘न्नो भू᳘यो-भूय ऽएव᳘ कुर्व्वि᳘त्ये᳘वैत᳘दाह॥  
## ३०
स᳘ नः। पि᳘तेव सूनवे᳘ ऽग्ने सूपायनो᳘ भव॥  
स᳘चस्वा नः स्वस्त᳘य ऽइ᳘ति य᳘था पिता᳘ पुत्रा᳘य सूपच᳘रो᳘ नै᳘वैनं के᳘नचन᳘ हिन᳘स्त्येवं᳘ नः सूपच᳘र एधि᳘ मैव᳘ त्वा के᳘नचन᳘ हिᳫँ᳭ सिष्मे᳘त्ये᳘वैत᳘दाह॥  
## ३१
(हा᳘) अ᳘थ द्वि᳘पदाः॥  
(ऽ) अ᳘ग्ने त्वं᳘ नो ऽअ᳘न्तम ऽउत᳘ त्राता᳘ शिवो᳘ भवा व्वरू᳘थ्यः। व्व᳘सुरग्निर्व्व᳘सुश्रवा ऽअ᳘च्छानक्षि द्युम᳘त्तमᳫँ᳭ रयिं᳘ दाः॥ तं᳘ त्वा शोचिष्ठ दीदिवः सुम्ना᳘य नून᳘मीमहे स᳘खिभ्यः। स᳘ नो बोधि श्रुधी ह᳘वमुरुष्या᳘णो ऽअघायतः᳘ समस्मादि᳘ति॥  
## ३२
यद्वा᳘ ऽआहवनी᳘यमुपति᳘ष्ठते॥  
पशूँस्त᳘द्याचते त᳘स्मात्त᳘मुच्चावचैश्छ᳘न्दोभिरु᳘पतिष्ठत ऽउच्चावचा᳘ ऽइव हि᳘ पशवो᳘ ऽथ यद्गा᳘र्हपत्यं पु᳘रुषांस्त᳘द्याचते त᳘द्गायत्रं᳘ प्रथमं᳘ त्रिचं᳘ गायत्रं वा᳘ ऽअग्नेश्छ᳘न्दः स्वे᳘नै᳘वैनमेतच्छ᳘न्दसोपप᳘रैति॥  
## ३३
(त्य᳘) अ᳘थ द्वि᳘पदाः॥  
पुरुषच्छन्दसं वै द्वि᳘पदा द्विपाद्वा᳘ ऽअयं पु᳘रुषः पु᳘रुषानै᳘वैत᳘द्याचते पु᳘रुषान्हि या᳘चते त᳘स्माद्द्वि᳘पदाः पशुमा᳘ह्न वै पु᳘रुषवान्भवति य᳘ ऽएवं᳘ व्विद्वा᳘नुपति᳘ष्ठते॥  
## ३४
(ते᳘ ऽथ) अ᳘थ गा᳘मभ्यैति॥  
(ती᳘) इ᳘ड ऽएह्य᳘दित ऽएहीती᳘डा हि गौर᳘दितिर्हि गौस्ता᳘मभि᳘मृशति का᳘म्या ऽएते᳘ति मनु᳘ष्याणा᳘ᳫं᳘ ह्ये᳘तासु का᳘माः प्र᳘विष्टास्त᳘स्मादाह का᳘म्या ऽएते᳘ति म᳘यि वः कामध᳘रणं भूयादि᳘त्यहं᳘ वः प्रियो᳘ भूयासमि᳘त्ये᳘वैत᳘दाह॥  
## ३५
(हा) अथा᳘न्तरेणाहवनी᳘यं च गा᳘र्हपत्यं च॥  
प्राङ्ति᳘ष्ठन्नग्निमी᳘क्षमाणो जपति सोमा᳘नᳫँ᳭ स्व᳘रणं कृणुहि᳘ ब्रह्मणस्पते॥ कक्षी᳘वन्तं य᳘ ऽऔशिजः॥ यो᳘ रेवान्यो᳘ ऽअमीवहा᳘ व्वसुवि᳘त्पुष्टिव᳘र्द्धनः॥ स᳘ नः सिषक्तु य᳘स्तुरः॥ मा᳘नः श᳘ᳫँ᳘ सो ऽअ᳘ररुषो धूर्त्तिः प्र᳘णङ्म᳘र्त्यस्य र᳘क्षा णो॥ ब्रह्मणस्पत ऽइ᳘ति॥  
## ३६
यद्वा᳘ ऽआहवनी᳘यमुपति᳘ष्ठते॥  
दि᳘वं तदु᳘पतिष्ठते᳘ ऽथ यद् गा᳘र्हपत्यं पृथिवीं तद᳘थैत᳘दन्त᳘रिक्षमेषा हि दिग्बृ᳘हस्प᳘तेरे᳘ता᳘ᳫँ᳘ ह्येतद्दि᳘शमुपति᳘ष्ठते त᳘स्माद्बार्हस्पत्यं ज᳘पति॥  
## ३७
म᳘हि त्रीणाम᳘वो ऽस्तु॥  
द्युक्षं᳘ मित्र᳘स्यार्य्यम्णः᳘। दुराध᳘र्षं व्व᳘रुणस्य॥ न हि ते᳘षाममा᳘चन ना᳘ध्वसु व्वारणे᳘षु। ई᳘शे रिपु᳘रघ᳘शᳫँ᳭ सः॥ ते हि᳘ पुत्रा᳘सो ऽअ᳘दितेः प्र᳘ जीव᳘से म᳘र्त्त्याय। ज्यो᳘तिर्य्य᳘च्छन्त्य᳘जस्रमि᳘ति त᳘त्रास्ति ना᳘ध्वसु व्वारणेष्वि᳘त्येते᳘ ह वा ऽअ᳘ध्वानो व्वारणा य᳘ ऽइमे᳘ ऽन्तरेण द्या᳘वापृथिवी᳘ ऽए᳘तान् ह्येत᳘दुपति᳘ष्ठते त᳘स्मादाह ना᳘ध्वसु व्वारणेष्विति॥  
## ३८
(त्य᳘) अ᳘थैन्द्री᳘॥  
(न्द्री᳘न्द्रो) इन्द्रो वै᳘ यज्ञ᳘स्य देव᳘ता से᳘न्द्रमे᳘वैत᳘दग्न्युपस्थानं᳘ कुरुते कदा᳘ चन᳘ स्तरी᳘रसि᳘ नेन्द्र सश्चसि दाशु᳘ष ऽइ᳘ति य᳘जमानो वै᳘ दाश्वान्न य᳘जमानाय द्रुह्यसी᳘त्ये᳘वैत᳘दाहो᳘पोपेन्नु᳘ मघवन्भू᳘य ऽइन्नु᳘ ते दा᳘नं देव᳘स्य पृच्यत ऽइ᳘ति भू᳘यो भूय ऽएव᳘ न ऽइदं᳘ पुष्टं᳘ कुर्व्वि᳘त्ये᳘वैत᳘दाह॥  
## ३९
(हा᳘) अ᳘थ सावित्री᳘॥  
सविता वै᳘ देवा᳘नां प्रसविता त᳘थो हास्मा ऽएते᳘ सवितृ᳘प्रसूता एव स᳘र्व्वे का᳘माः स᳘मृध्यन्ते त᳘त्सवितुर्व्वरे᳘ण्यं भ᳘र्गो देव᳘स्य धीमहि॥ धि᳘यो यो᳘ नः प्रचोद᳘यादिति᳘॥  
## ४०
(त्य᳘) अ᳘थाग्नेयी॥  
त᳘दग्न᳘य ऽए᳘वैत᳘दात्मा᳘नमन्ततः प᳘रिददाति गु᳘प्त्यै प᳘रि ते दूड᳘भो र᳘थो ऽस्मा᳘ २ँ॥ ऽअश्नोतु व्विश्व᳘तः। ये᳘न र᳘क्षसि दाशु᳘ष इ᳘ति य᳘जमाना वै᳘ दाश्वा᳘ᳫँ᳘सो यो᳘ ह वा᳘ ऽअस्या᳘नाधृष्य᳘तमो र᳘थस्ते᳘नैष᳘ य᳘जमानानभि᳘रक्षति स य᳘स्ते ऽनाधृष्यतमो र᳘थो ये᳘न य᳘जमानानभिर᳘क्षसि ते᳘न नः सर्व्व᳘तो ऽभि᳘गोपाये᳘त्ये᳘वैत᳘दाह त्रि᳘रेत᳘ज्जपति॥  
## ४१
(त्य᳘) अ᳘थ पुत्र᳘स्य ना᳘म गृह्णाति॥  
(ती) इदं᳘ मे ऽयं᳘ व्वी᳘र्य्यं पु᳘त्रो ऽनुस᳘न्तनवदि᳘ति य᳘दि पुत्रो न स्याद᳘प्यात्म᳘न एव ना᳘म गृह्णीयात्॥  

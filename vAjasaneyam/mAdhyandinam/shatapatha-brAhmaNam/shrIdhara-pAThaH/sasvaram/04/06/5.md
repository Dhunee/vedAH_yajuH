+++
title = "५"

+++
## ०१
एष वै ग्र᳘हः॥  
(हो) य᳘ एष त᳘पति ये᳘नेमाः स᳘र्व्वाः प्रजा᳘ गृहीतास्त᳘स्मादाहुर्ग्र᳘हान्गृह्णीम इ᳘ति चरन्ति ग्र᳘हगृहीताः स᳘न्त इ᳘ति॥  
## ०२
व्वा᳘गेव ग्र᳘हः॥  
(हो) व्वाचा᳘ हीदᳫं᳭ स᳘र्व्वं गृहीतं कि᳘मु तद्यद्वाग्ग्र᳘हः॥  
## ०३
(हो) ना᳘मैव ग्र᳘हः॥  
(हो) ना᳘म्ना᳘ हीदᳫँ᳭ स᳘र्व्वं गृहीतं कि᳘मु तद्यन्ना᳘म ग्र᳘हो बहूनां वै ना᳘मानि व्विद्मा᳘थ नस्ते᳘न ते न᳘ गृहीता᳘ भवन्ति॥  
## ०४
(न्त्य᳘) अ᳘न्नमेव ग्र᳘हः॥  
(हो᳘ ऽन्ने) अ᳘न्नेन᳘ हीदᳫँ᳭ स᳘र्व्वं गृहीतं त᳘स्माद्या᳘वन्तो नो᳘ ऽशनमश्न᳘न्ति ते᳘ नः स᳘र्व्वे गृहीता᳘ भवन्त्ये᳘षैव स्थि᳘तिः॥  
## ०५
स य᳘ एष᳘ सोमग्रहः॥  
(हो᳘ ऽन्नं) अ᳘न्नं वा᳘ ऽएष स य᳘स्यै देव᳘ताया ऽएतं ग्र᳘हं गृह्णा᳘ति᳘ सा ऽस्मै देव᳘तैते᳘न ग्र᳘हेण गृहीता तं का᳘मᳫँ᳭ स᳘मर्धयति यत्काम्या᳘ गृह्णा᳘ति स᳘ उद्य᳘न्तं वा ऽऽदित्य᳘मुपति᳘ष्ठते ऽस्तं य᳘न्तं वा ग्र᳘हो ऽस्यमु᳘मनया᳘र्त्या गृहाणासा᳘वदो मा प्रा᳘पदि᳘ति यं᳘ द्विष्या᳘दसा᳘वस्मै का᳘मो मा स᳘मर्धी᳘ति वा न᳘ है᳘वास्मै स का᳘मः स᳘मृध्यते य᳘स्मा ऽएव᳘मुपति᳘ष्ठते॥  

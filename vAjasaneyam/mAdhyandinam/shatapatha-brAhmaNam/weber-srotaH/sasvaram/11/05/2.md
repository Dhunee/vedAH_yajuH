+++
title = "२"

+++
## ०१
प्रजा᳘पतिर्ह चातुर्मास्यै᳘रात्मा᳘नं वि᳘दधे॥  
स᳘ इम᳘मेव द᳘क्षिणम् बाहुं᳘ वैश्वदेवं᳘ हवि᳘रकुरुत त᳘स्याय᳘मेॗवाङ्गु᳘ष्ठ आग्नेयं᳘ हवि᳘रिदं᳘ सौम्य᳘मिदं᳘ सावित्रं᳟॥  
## ०२
स वै व᳘र्षिष्ठः पुरोडा᳘शो भवति॥  
त᳘स्मादिय᳘मासां व᳘र्षिष्ठेदं᳘ सारस्वत᳘मिद᳘म् पौष्णम᳘थ य᳘ एष᳘ उप᳘रिष्टाद्ध᳘स्तस्य संधिस्त᳘न्मारुत᳘मिदं᳘ वैश्वदेवं दो᳘र्द्यावापृथिवी᳘यं तद्वा अ᳘निरुक्तम् भवति त᳘स्मात्तद᳘निरुक्तम्॥  
## ०३
अय᳘मेव द᳘क्षिण ऊरु᳘र्वरुणप्रघासाः᳟॥  
त᳘स्य या᳘नि प᳘ञ्च हवीं᳘षि समायी᳘नि ता᳘ इमाः प᳘ञ्चाङ्गु᳘लयः कुल्फा᳘वेॗवैन्द्राग्नं᳘ हविस्तद्वै᳘ द्विदेव᳘त्यम् भवति त᳘स्मादिमौ द्वौ᳘ कुल्फा᳘विदं᳘ वारुण᳘मिद᳘म् मारुतम᳘नूकं कायस्तद्वा अ᳘निरुक्तम् भवति त᳘स्मात्तद᳘निरुक्तम्॥  
## ०४
मु᳘खमेॗवास्यानीकवती᳘ष्टिः॥  
मु᳘खं हि᳘ प्राणा᳘नाम᳘नीकमु᳘रः सांतपनीयो᳘रसा हि स᳘मिव तप्य᳘त उद᳘रं गृहमेधी᳘या प्रतिष्ठा वा᳘ उद᳘रम् प्र᳘तिष्ठित्या एव᳘ शिश्ना᳘न्येॗवास्य क्रैडिनं᳘ हविः᳘ शिश्नैर्हि क्री᳘डतीवाय᳘मेवा᳘वाङ् प्राण᳘ आदित्ये᳘ष्टिः॥  
## ०५
अय᳘मेवो᳘त्तर ऊरु᳘र्महाहविः᳟॥  
त᳘स्य या᳘नि प᳘ञ्च हवीं᳘षि समायी᳘नि ता᳘ इमाः प᳘ञ्चाङ्गु᳘लयः कुल्फा᳘वेॗवैन्द्राग्नं᳘ हविस्तद्वै᳘ द्विदेव᳘त्यम् भवति त᳘स्मादिमौ द्वौ᳘ कुल्फा᳘विद᳘म् माहेन्द्र᳘मिदं᳘ वैश्वकर्मणं तद्वा अ᳘निरुक्तम् भवति त᳘स्मात्तद᳘निरुक्तम᳘थ य᳘दिद᳘मन्त᳘रुद᳘रे त᳘त्पितृयज्ञस्तद्वा अ᳘निरुक्तम् भवति त᳘स्मात्तद᳘निरुक्तम्॥  
## ०६
अय᳘मेवो᳘त्तरो बाहुः᳘ शुनासीरी᳘यम्॥  
त᳘स्य या᳘नि प᳘ञ्च हवीं᳘षि समायी᳘नि ता᳘ इमाः प᳘ञ्चाङ्गु᳘लयो᳘ऽथ य᳘ एष᳘ उप᳘रिष्टाद्ध᳘स्तस्य संधिस्त᳘छुनासीरी᳘यमिदं᳘ वायव्यं᳘ दोः᳘ सौर्यं तद्वा अ᳘निरुक्तम् भवति त᳘स्मात्तद᳘निरुक्तम्॥  
## ०७
ता᳘नि वा᳘ एता᳘नि॥  
चातुर्मास्या᳘नि त्रि᳘षंधीनि द्विसमस्ता᳘नि त᳘स्मादिमा᳘नि पु᳘रुषस्या᳘ङ्गानि त्रि᳘षंधीनि द्विसमस्ता᳘नि ते᳘षां वै᳘ चतुर्णां द्व᳘योस्त्री᳘णि-त्रीणि हवींष्य᳘निरुक्तानि भवन्ति द्वे᳘-द्वे द्व᳘योः॥  
## ०८
ते᳘षां वै᳘ चतु᳘र्ष्वग्नि᳘म् मन्थन्ति॥  
त᳘स्माच्चतु᳘र्भिर᳘ङ्गैरा᳘युते द्व᳘योः प्र᳘णयन्ति त᳘स्माद्द्वा᳘भ्यामेत्येव᳘मु ह प्रजा᳘पतिश्चातुर्मास्यै᳘रात्मा᳘नं वि᳘दधे त᳘थो एॗवैवंविद्य᳘जमानश्चातु᳘र्मास्यै᳘रात्मा᳘नं वि᳘धत्ते॥  
## ०९
त᳘दाहुः॥  
स्व᳘र्गायत्रं वैश्वदेवं᳘ हविः᳘ स्यात्सर्व᳘त्रैष्टुभं वरुणप्रघासाः᳘ सर्व᳘जागतम् महाहविः᳘ सर्वा᳘नुष्टुभं शुनासीरी᳘यं चतुष्टोमस्या᳘प्स्या इ᳘ति त᳘दु तथा᳘ न᳘ कुर्याद्यत्त्वा᳘ एता᳘न्यभिसम्प᳘द्यन्ते ते᳘नैॗवास्य स का᳘म उ᳘पाप्तो भवति॥  
## १०
ता᳘नि वा᳘ एता᳘नि॥  
चातुर्मास्या᳘नि द्वाषष्टा᳘नि त्री᳘णि शता᳘नि बृहत्यः᳘ स᳘म्पद्यन्ते त᳘देभिः संवत्सरं᳘ च महाव्रतं᳘ चाप्नोत्य᳘थो द्वि᳘प्रतिष्ठो वा᳘ अयं य᳘जमानो य᳘जमानमेॗवैत᳘त्स्वर्गे᳘ लोक आ᳘यातयति प्र᳘तिष्ठापयति॥  
+++
title = "४"

+++
## ०१
स य᳘त्पशु᳘ना यक्ष्य᳘माणः॥  
ए᳘कारत्निं यू᳘पं कुरुत᳘ इम᳘मेव ते᳘न लोकं᳘ जयत्य᳘थ यद्द्व्य᳘रत्निमन्तरिक्षलोक᳘मेव ते᳘न जयत्य᳘थ यत्त्र्य᳘रत्निं दि᳘वमेव ते᳘न जयत्य᳘थ यच्च᳘तुरर्त्निं दि᳘श एव ते᳘न जयति स वा᳘ एष त्र्य᳘रत्निर्वैव च᳘तुररत्निर्वा पशुबन्धयूपो᳘ भवत्य᳘थ यो᳘ऽत ऊर्ध्वः᳘ सौम्य᳘स्यैवॗ सोऽध्वर᳘स्य॥  
## ०२
त᳘दाहुः॥  
य᳘जेदा᳘ज्यभागौ ना३ इ᳘ति य᳘जेदि᳘त्याहुश्च᳘क्षुषी वा᳘ एते᳘ यज्ञ᳘स्य यदा᳘ज्यभागौ कि᳘मृते पु᳘रुषश्च᳘क्षुर्भ्याᳫं स्यादि᳘ति या᳘वद्वै᳘ भागि᳘नᳫं स्वे᳘न भागधे᳘येन न᳘ निर्भ᳘जन्त्य᳘निर्भक्तो वै स ता᳘वन्मन्यते᳘ऽथ यॗदैव तᳫं स्वे᳘न भागधे᳘येन निर्भ᳘जन्त्य᳘थैव स नि᳘र्भक्तो मन्यते स य᳘त्रैतद्धो᳘तान्वा᳘हास्ना र᳘क्षः स᳘ᳫं᳘सृजतादि᳘ति त᳘देनᳫं स्वे᳘न भागधे᳘येन नि᳘र्भजति॥  
## ०३
एतद्वै᳘ पशोः᳘ संज्ञप्य᳘मानस्य॥  
हृ᳘दयं शु᳘क्सम᳘वैति हृ᳘दयाछू᳘लं तद्ये᳘ सह हृ᳘दयेन पशुं᳘ श्रप᳘यन्ति पु᳘नः पशुं शु᳘गनुवि᳘ष्पन्देत पार्श्वत᳘ एॗवैनत्काष्ठे᳘ प्रतृ᳘द्य श्रपयेत्॥  
## ०४
उ᳘पस्तृणीत आ᳘ज्यम्॥  
त᳘त्पृथिव्यै᳘ रूपं᳘ करोति हिरण्यशकलम᳘वदधाति त᳘दग्ने᳘ रूपं᳘ करोति वपाम᳘वदधाति त᳘दन्त᳘रिक्षस्य रूपं᳘ करोति हिरण्यशकल᳘म᳘वदधाति त᳘दादित्य᳘स्य रूपं᳘ करोत्य᳘थ य᳘दुप᳘रिष्टादभिघार᳘यति त᳘द्दिवो᳘ रूपं᳘ करोति सा वा᳘ एषा᳘ पञ्चावत्ता᳘ वपा᳘ भवति पा᳘ङ्क्तो यज्ञः पा᳘ङ्क्तः पशुः प᳘ञ्चर्त᳘वः संवत्सर᳘स्य त᳘स्मात्पञ्चावत्ता᳘ वपा᳘ भवति॥  
+++
title = "४"

+++
## १
मैत्रावरुण्या᳘ पयस्य᳘या प्र᳘चरति॥  
त᳘स्या अ᳘निष्ट एव᳘ स्विष्टकृ᳘द्भवत्य᳘थास्मा आसन्दीमा᳘हरन्त्युपरिस᳘द्यं वा᳘ एष᳘ जयति यो ज᳘यत्यन्तरिक्षस᳘द्यं त᳘देनमुपर्यासीनमध᳘स्तादिमाः᳘ प्रजा उ᳘पासते त᳘स्मादस्मा आसन्दीमा᳘हरन्तिॗ सैषा᳘ खादिरी वि᳘तृणा भवतिॗ येयं व᳘र्ध्रव्युता भरता᳘नाम्॥  
## २
ताम᳘ग्रेण॥  
मैत्रावरुण᳘स्य धि᳘ष्ण्यं नि᳘दधाति स्योॗनासि सुष᳘दासी᳘ति शिवा᳘मेॗवैत᳘छग्मां᳘ करोति॥  
## ३
अ᳘थाधीवासमा᳘स्तृणाति॥  
क्षत्र᳘स्य यो᳘निरसी᳘ति तॗद्यैव᳘ क्षत्र᳘स्य यो᳘निस्ता᳘मेॗवैत᳘त्करोति॥  
## ४
अ᳘थैनमा᳘सादयति॥  
स्योनामा᳘सीद सुष᳘दामा᳘सीदे᳘ति शिवां᳘ शग्मामा᳘सीदे᳘त्येॗवैत᳘दाह क्षत्र᳘स्य यो᳘निमा᳘सीदे᳘ति तॗद्यैव᳘ क्षत्र᳘स्य यो᳘निस्त᳘स्यामेॗवैनमेत᳘द्दधाति॥  
## ५
अ᳘थान्तरांॗसे ऽभिमृ᳘श्य जपति॥  
नि᳘षसाद घृत᳘व्रत इ᳘ति घृत᳘व्रतो वै राजा न वा᳘ एष स᳘र्वस्मा इव व᳘दनाय न स᳘र्वस्मा इव क᳘र्मणे य᳘देव᳘ साधु व᳘देद्य᳘त्साधु᳘ कुर्यात्त᳘स्मै वा᳘ एष᳘ च श्रो᳘त्रियश्चैतौ᳘ ह वै द्वौ᳘ मनुष्येषु घृत᳘व्रतौ त᳘स्मादाह नि᳘षसाद घृत᳘व्रत इ᳘ति व᳘रुणः पॗस्त्यास्वे᳘ति वि᳘शो वै᳘ पॗस्त्या विक्ष्वे᳘त्येॗवैत᳘दाह सा᳘म्राज्याय सुक्र᳘तुरि᳘ति राज्याये᳘त्येॗवैत᳘दाह यदा᳘ह सा᳘म्राज्याय सुक्र᳘तुरि᳘ति॥  
## ६
अ᳘थास्मै प᳘ञ्चाक्षा᳘न्पाणावा᳘वपति अभिभू᳘रस्येता᳘स्ते प᳘ञ्च दि᳘शः कल्पन्तामि᳘त्येष वा अ᳘यानभिभूर्यत्क᳘लिरेष हि स᳘र्वान᳘यानभिभ᳘वति त᳘स्मादाहाभिभू᳘रसी᳘त्येता᳘स्त प᳘ञ्च दि᳘शः कल्पन्तामि᳘ति प᳘ञ्च वै दि᳘शस्त᳘दस्मै स᳘र्वा एव दि᳘शः कल्पयति॥  
## ७
अ᳘थैनम् पृष्ठत᳘स्तूष्णी᳘मेव᳘ दण्डै᳘र्घ्नन्ति॥  
तं दण्डैर्घ्न᳘न्तो दण्डबधम᳘तिनयन्ति त᳘स्माद्रा᳘जा᳘दण्ड्यो य᳘देनं दण्डबध᳘मतिन᳘यन्ति॥  
## ८
अ᳘थ व᳘रं वृणीते॥  
यं᳘ ह वै कं᳘ च सुषुवाणो व᳘रं वृणीतेॗ सो ऽस्मै स᳘र्वः स᳘मृध्यते त᳘स्माद्व᳘रं वृणीते॥  
## ९
स ब्र᳘ह्मन्नि᳘त्येव᳘ प्रथममा᳘मन्त्रयते॥  
ब्र᳘ह्म प्रथम᳘मभिव्या᳘हराणि ब्र᳘ह्मप्रसूतां वा᳘चं वदानी᳘ति त᳘स्माद्ब्र᳘ह्मन्नि᳘त्येव प्रथममा᳘मन्त्रयते त्व᳘म् ब्रॗह्मासीती᳘तरः प्र᳘त्याह सविता᳘सि सत्य᳘प्रसव इ᳘ति वी᳘र्यमेॗवास्मिन्नेत᳘द्दधाति सविता᳘रमेव᳘ सत्य᳘प्रसवं करोति॥  
## १०
ब्र᳘ह्मन्नि᳘त्येव᳘ द्विती᳘यमा᳘मन्त्रयते॥  
त्व᳘म् ब्रॗह्मासीती᳘तरः प्र᳘त्याह व᳘रुणो ऽसि सत्यौ᳘जा इ᳘ति वीर्य᳘मेॗवास्मिन्नेत᳘द्दधाति व᳘रुणमेव᳘ सत्यौ᳘जसं करोति॥  
## ११
ब्र᳘ह्मन्नि᳘त्येव᳘ तृती᳘यमा᳘मन्त्रयते॥  
त्व᳘म् ब्रॗह्मासीती᳘तरः प्र᳘त्याहे᳘न्द्रो ऽसि वि᳘शौजा इ᳘ति वीर्य᳘मेॗवास्मिन्नेत᳘द्दधाती᳘न्द्रमेव वि᳘शौजसं करोति॥  
## १२
ब्र᳘ह्मन्नि᳘त्येव᳘ चतुर्थमा᳘मन्त्रयते॥  
त्व᳘म् ब्रॗह्मासीती᳘तरः प्र᳘त्याह रुद्रो᳘ ऽसि सुशे᳘व इ᳘ति त᳘द्वीॗर्याण्येॗवास्मिन्नेतत्पू᳘र्वाणि दधात्य᳘थैनमेत᳘छम᳘यत्येव त᳘स्मादेष स᳘र्वस्ये᳘शानो मृडयति य᳘देनं शम᳘यति॥  
## १३
ब्र᳘ह्मन्नि᳘त्येव᳘ पञ्चममा᳘मन्त्रयते॥  
त्व᳘म् ब्रॗह्मासीती᳘तरो᳘ ऽनिरुक्तम् प्र᳘त्याह प᳘रिमितं वै नि᳘रुक्तं तत्प᳘रिमितमेॗवास्मिन्नेतत्पू᳘र्वं वीर्यं᳘ दधात्यथात्रा᳘निरुक्तम् प्र᳘त्याहा᳘परिमितं वा अ᳘निरुक्तं तद᳘परिमितमेॗवास्मिन्नेतत्स᳘र्वं वीर्यं᳘ दधाति त᳘स्मादत्रा᳘निरुक्तम् प्र᳘त्याह॥  
## १४
अ᳘थ सुमङ्ग᳘लनामानं ह्वयति॥  
ब᳘हुकार श्रे᳘यस्कर भू᳘यस्करेति य᳘ एवं᳘नामा भ᳘वति कल्या᳘णमेॗवैत᳘न्मानुष्यै᳘ वाचो᳘ वदति॥  
## १५
अ᳘थास्मै ब्राह्मण स्फ्यम् प्र᳘यछति॥  
अध्वर्यु᳘र्वा यो᳘ वास्य पुरो᳘हितो भवती᳘न्द्रस्य व᳘ज्रो ऽसि ते᳘न मे रध्ये᳘ति व᳘ज्रो वै स्फ्यः स᳘ एते᳘न व᳘ज्रेण ब्राह्मणो रा᳘जानमात्मनो᳘ ऽबलीयांसं कुरुते यो वै रा᳘जा ब्राह्मणाद᳘बलीयानमि᳘त्रेभ्यो वै स ब᳘लीयान्भवति त᳘दमि᳘त्रेभ्य एॗवैनमेतद्ब᳘लीयांसं करोति॥  
## १६
तं राजा राजभ्रात्रे प्र᳘यछति॥  
इ᳘न्द्रस्य व᳘ज्रो ऽसि ते᳘न मे रध्ये᳘ति ते᳘न राजा᳘ राजभ्रात᳘रमात्मनो᳘ ऽबलीयांसं कुरुते॥  
## १७
तं᳘ राजभ्राता᳘ सूता᳘य वा स्थप᳘तये वा प्रयछति॥  
इ᳘न्द्रस्य व᳘ज्रो ऽसि ते᳘न मे रध्ये᳘ति ते᳘न राजभ्राता᳘ सूतं᳘ वा स्थप᳘तिं वात्मनो᳘ ऽबलीयांसं कुरुते॥  
## १८
तं᳘ सूतो᳘ वा स्थप᳘तिर्वा ग्रामॗण्ये प्र᳘यछति॥  
इ᳘न्द्रस्य व᳘ज्रो ऽसि ते᳘न मे रध्ये᳘ति ते᳘न सूतो᳘ वा स्थप᳘तिर्वा ग्रामण्य᳘मात्मनो᳘ ऽबलीयांसं कुरुते॥  
## १९
तं᳘ ग्रामणीः᳘ सजाता᳘य प्रयछति॥  
इन्द्रस्य वज्रो ऽसि ते᳘न मे रध्ये᳘ति ते᳘न ग्रामणीः᳘ सजात᳘मात्मनो᳘ ऽबलीयांसं कुरुते तद्य᳘देवं᳘ सम्प्रय᳘छन्ते ने᳘त्पापवस्यसम᳘सद्यथापूर्व᳘मसदि᳘ति त᳘स्मादेवं᳘ सम्प्र᳘यछन्ते॥  
## २०
अ᳘थ सजात᳘श्च प्रतिप्रस्थाता᳘ च॥  
एते᳘न सफ्ये᳘न पूर्वाग्नौ᳘ शुक्र᳘स्य पुरोरु᳘चाधिदे᳘वनं कुरुतो ऽत्ता वै᳘ शुॗक्रो ऽत्ता᳘रमेॗवैत᳘त्कुरुतः॥  
## २१
अ᳘थ मन्थि᳘नः पुरोरु᳘चा वि᳘मितं वि᳘मिनुतः॥  
आॗद्यो वै᳘ मन्थी त᳘दत्ता᳘रमेॗवैत᳘त्कृत्वा᳘थास्मा एत᳘दाद्यं᳘ जनयतस्त᳘स्मान्मन्थि᳘नः पुरोरु᳘चा वि᳘मितं वि᳘मिनुतः॥  
## २२
अ᳘थाध्वर्युः᳟॥  
चतुर्गृहीतमा᳘ज्यं गृहीॗत्वाधिदे᳘वने हि᳘रण्यं निधा᳘य जुहोत्यग्निः᳘ पृथुर्ध᳘र्मणस्प᳘तिर्जुषाणो᳘ अग्निः᳘ पृथुर्ध᳘र्मणस्प᳘तिरा᳘ज्यस्य वेतु स्वाहे᳘ति॥  
## २३
अ᳘थाक्षान्नि᳘वपति॥  
स्वा᳘हाकृताः सू᳘र्यस्य रश्मि᳘भिर्यतध्वं सजाता᳘नाम् मध्यमे᳘ष्ठ्याये᳘त्येष वा᳘ अग्निः᳘ पृथुर्य᳘दधिदे᳘वनं त᳘स्यैते᳘ ऽङ्गारा य᳘दक्षास्त᳘मेॗवैते᳘न प्रीणाति त᳘स्य ह वा᳘ एषा᳘नुमता गृहे᳘षु हन्यते यो᳘ वा राजसू᳘येन य᳘जते यो᳘ वैत᳘देवं वे᳘दैते᳘ष्वक्षेष्वाह गां᳘ दीव्यध्वमि᳘ति पूर्वाग्निवा᳘हौ द᳘क्षिणा॥  
## २४
अ᳘थाहाग्न᳘ये स्विष्टकृते᳘ ऽनुब्रूही᳘ति॥  
तद्यद᳘न्तरेणा᳘हुती एतत्क᳘र्म क्रिय᳘त एष वै᳘ प्रजा᳘पतिर्य᳘ एष᳘ यज्ञ᳘स्ताय᳘ते य᳘स्मादिमाः᳘ प्रजाः प्र᳘जाता एत᳘म्वेवा᳘प्येतर्ह्य᳘नु प्र᳘जायन्ते त᳘देनम् मध्यत᳘ एॗवैत᳘स्य प्रजा᳘पतेर्द᳘धाति मध्यतः᳘ सुवति त᳘स्माद᳘न्तरेणा᳘हुती एतत्क᳘र्म क्रियत आश्रा᳘व्याहाग्निं᳘ स्विष्टकृ᳘तं यजे᳘ति व᳘षट्कृते जुहोति॥  
## २५
अथे᳘डामा᳘दधाति॥  
उ᳘पहूतायामि᳘डायामप᳘ उपस्पृ᳘श्य माहेन्द्रं ग्र᳘हं गृह्णाति माहेन्द्रं ग्र᳘हं गृहीत्वा᳘ स्तोत्र᳘मुपा᳘करोति तं᳘ स्तोत्रा᳘य प्र᳘मीवति स᳘ उपा᳘वरोहति सो᳘ ऽन्ते स्तोत्र᳘स्य भ᳘वत्य᳘न्ते शस्त्र᳘स्य॥  
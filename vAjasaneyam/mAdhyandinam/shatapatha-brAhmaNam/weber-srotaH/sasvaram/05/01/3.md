+++
title = "३"

+++
## ०१
आग्नेय᳘मग्निष्टोम आ᳘लभते॥  
अग्निर्वा᳘ अग्निष्टो᳘मो ऽग्निष्टो᳘ममेॗवैतेनो᳘ज्जयत्यैन्द्राग्न᳘मुक्थे᳘भ्य आ᳘लभत ऐन्द्राग्ना᳘नि वा᳘ उक्थ्या᳘न्युक्था᳘न्येॗवैतेनोज्जयत्यैन्द्रं षोडशि᳘न आ᳘लभत इ᳘न्द्रो वै᳘ षोडशी᳘ षोडशि᳘नमेॗवैतेनो᳘ज्जयति॥  
## ०२
सारस्वत᳘ᳫं᳘ सप्तदशा᳘य स्तोत्राया᳘लभते॥  
त᳘देतद᳘नतिरात्रे सति रा᳘त्रे रूपं᳘ क्रियते प्रजा᳘पतिं वा᳘ एष उ᳘ज्जयति यो᳘ वाजपे᳘येन य᳘जते संवत्सरो वै᳘ प्रजा᳘पतिस्त᳘देते᳘न सारस्वते᳘न रा᳘त्रिमु᳘ज्जयति त᳘स्मादेतद᳘नतिरात्रे सति रा᳘त्रे रूपं᳘ क्रियते॥  
## ०३
अ᳘थ मरु᳘द्भ्य उज्जेषे᳘भ्यः॥  
वशाम् पृ᳘श्निमा᳘लभत इयं वै᳘ वशा पृ᳘श्निर्य᳘दिद᳘मस्या᳘म् मूलि᳘ चामूलं᳘ चान्ना᳘द्यम् प्र᳘तिष्टितं ते᳘नेयं᳘ वशा पृ᳘श्निर᳘न्नं वा᳘ एष उ᳘ज्जयति यो᳘ वाजपे᳘येन य᳘जते ऽन्नपे᳘यᳫं ह वै ना᳘मैतद्य᳘द्वाजपे᳘यं वि᳘शो वै᳘ मरुतो᳘ ऽन्नं वै वि᳘श उज्जेषे᳘भ्य इत्यु᳘ज्जित्या एव᳘ दुर्वे᳘दे उज्जेष᳘वत्यौ याज्यानुवाॗक्ये य᳘द्युज्जेष᳘वत्यौ न᳘ विन्देद᳘पि ये᳘ एव के᳘ च मारुत्यौ स्यातां दुर्वे᳘दो एव᳘ वशा पृ᳘श्निर्य᳘दि वशाम् पृ᳘श्नि न᳘ विन्देद᳘पिॗ यैव का᳘ च वशा᳘ स्यात्॥  
## ०४
त᳘स्या आवृ᳘त्॥  
य᳘त्र हो᳘ता माहेन्द्रं ग्र᳘हमनुश᳘ᳫं᳘सति त᳘दस्यै वप᳘या प्र᳘चरेयुरेष वा इ᳘न्द्रस्य नि᳘ष्केवल्यो ग्र᳘हो य᳘न्माहेन्द्रो᳘ ऽप्यस्यैतन्नि᳘ष्केवल्यमेव᳘ स्तोत्रं नि᳘ष्केवल्यं शस्त्रमि᳘न्द्रो वै य᳘जमानस्त᳘न्मध्यत᳘ एॗवैतद्य᳘जमाने वीर्यं᳘ दधाति त᳘स्मादस्या अ᳘त्र वप᳘या प्र᳘चरेयुः॥  
## ०५
द्वेॗधावदा᳘नानि श्रपयन्ति॥  
त᳘तो ऽर्धा᳘नां जुह्वा᳘मुपस्ती᳘र्य द्वि᳘र्द्विर᳘वद्यति सकृ᳘दभि᳘घारयति प्र᳘त्यनक्त्यवदा᳘नान्य᳘थोपभृ᳘ति सकृ᳘त्सकृद᳘वद्यति द्वि᳘रभि᳘घारयति न प्र᳘त्यनक्त्यवदा᳘नानि तद्य᳘दर्धा᳘नां द्वि᳘र्द्विरवद्य᳘ति त᳘थैषा᳘ कृत्स्ना᳘म् भवत्य᳘थ य᳘देतैः᳘ प्रच᳘रति ते᳘न दै᳘वीं वि᳘शमु᳘ज्जयत्य᳘थार्धा᳘नि मानुष्यै᳘ विश उ᳘पहरति ते᳘नो मानुषीं वि᳘शमु᳘ज्जयति॥  
## ०६
त᳘दु त᳘था न᳘ कुर्यात्॥  
ह्व᳘लति वा᳘ एष यो᳘ यज्ञपथादेत्ये᳘ति वा᳘ एष᳘ यज्ञपथाद्य᳘ एवं᳘ करो᳘ति त᳘स्माद्य᳘त्रैवै᳘तरेषाम् पशू᳘नां वपा᳘भिः प्रच᳘रन्ति त᳘देॗवैत᳘स्यै वप᳘या प्र᳘चरेयुरेकॗधावदा᳘नानि श्रपयन्ति [^1] न᳘ मानुष्यै᳘ विश उ᳘पहरन्ति॥  

[^1]: श्रपयन्ति A. 

## ०७
अ᳘थ सप्त᳘दश प्राजापत्या᳘न्पशूना᳘लभते॥  
ते वै स᳘र्वे तूपरा᳘ भवन्ति स᳘र्वे श्यामाः स᳘र्वे मुष्कराः᳘ प्रजा᳘पतिं वा᳘ एष उ᳘ज्जयति यो᳘ वाजपे᳘येन य᳘जते᳘ ऽन्नं वै᳘ प्रजा᳘पतिः पशुर्वा अ᳘न्नं त᳘त्प्रजा᳘पतिमु᳘ज्जयति सो᳘मो वै᳘ प्रजा᳘पतिः पशुर्वै᳘ प्रत्य᳘क्षᳫं सो᳘मस्त᳘त्प्रत्य᳘क्षम् प्रजा᳘पतिमु᳘ज्जयति सप्त᳘दश भवन्ति सप्तदशो वै᳘ प्रजा᳘पतिस्त᳘त्प्रजा᳘पतिमु᳘ज्जयति॥  
## ०८
ते वै सर्वे᳘ तूपरा᳘ भवन्ति॥  
पु᳘रुषो वै᳘ प्रजा᳘पतेर्ने᳘दिॗष्ठᳫं सो ऽयं᳘ तूपॗरो ऽविषाण᳘स्तूपरो वा᳘ अविषाणः᳘ प्रजा᳘पतिः प्राजापत्या᳘ एते त᳘स्मात्स᳘र्वे तूपरा᳘ भवन्ति॥  
## ०९
स᳘र्वे श्यामाः᳟॥  
द्वे वै᳘ श्याम᳘स्य रूपे᳘ शुक्लं᳘ चैव लो᳘म कृष्णं᳘ च द्वन्द्वं वै᳘ मिथुन᳘म् प्रज᳘ननम् प्रज᳘ननम् प्रजा᳘पतिः प्राजापत्या᳘ एते त᳘स्मात्स᳘र्वे श्यामा᳘ भवन्ति॥  
## १०
स᳘र्वे मुष्कराः᳟॥  
प्रज᳘ननं वै मुष्करः᳘ प्रज᳘ननम् प्रजा᳘पतिः प्राजापत्या᳘ एते त᳘स्मात्स᳘र्वे मुष्करा᳘ भवन्ति दुर्वे᳘दा एव᳘ᳫं᳘समृद्धाः पश᳘वो य᳘द्येव᳘ᳫं᳘समृद्धान्न᳘ विन्देद᳘पि कतिपया᳘ एॗवैव᳘ᳫं᳘समृद्धाः स्युः स᳘र्वमुॗ ह्येॗवेदम् प्रजा᳘पतिः॥  
## ११
तद्धै᳘के॥  
वाच᳘ उत्तममा᳘लभन्ते य᳘दि वै᳘ प्रजा᳘पतेः प᳘रम᳘स्ति वा᳘गेव त᳘देतद्वा᳘चमु᳘ज्जयाम इ᳘ति व᳘दन्तस्त᳘दु त᳘था न᳘ कुर्यात्स᳘र्वं वा᳘ इद᳘म् प्रजा᳘पतिर्य᳘दिमे᳘ लोका य᳘दिदं किं᳘ च सा य᳘देॗवैषु᳘ लोके᳘षु वाग्व᳘दति तद्वा᳘चमु᳘ज्जयति त᳘स्मादु तन्ना᳘द्रियेत॥  
## १२
ते᳘षामावृ᳘त्॥  
य᳘त्र मैत्रावरुणो᳘ वामदेव्य᳘मनुश᳘ᳫं᳘सति त᳘देषां वपा᳘भिः प्र᳘चरेयुः प्रज᳘ननं वै᳘ वामदेव्य᳘म् प्रज᳘ननम् प्रजा᳘पतिः प्राजापत्या᳘ एते त᳘स्मादेषां वपा᳘भिर᳘त्र प्र᳘चरेयुः॥  
## १३
अ᳘थेष्टा᳘ अनुयाजा भ᳘वन्ति॥  
अ᳘व्यूढे स्रु᳘चाव᳘थैषाᳫं हवि᳘र्भिः प्र᳘चरन्ति सो ऽन्तो᳘ ऽन्तो वै᳘ प्रजा᳘पतिस्त᳘दन्तत᳘ एॗवैत᳘त्प्रजा᳘पतिमु᳘ज्जयत्य᳘थ य᳘त्पुरा᳘ प्रच᳘रेद्य᳘था यम᳘ध्वानमेष्यन्त्स्यात्तं᳘ गत्वा स क्व᳘ त᳘तः स्या᳘देवं तत्त᳘स्मादेषाम᳘त्र हवि᳘र्भिः प्रचरन्ति॥  
## १४
त᳘दु त᳘था न᳘ कुर्यात्॥  
ह्व᳘लति वा᳘ एष यो᳘ यज्ञपथादेत्ये᳘ति वा᳘ एष᳘ यज्ञपथाद्य᳘ एवं᳘ करो᳘ति त᳘स्माद्य᳘त्रैवे᳘तरेषाम् पशूनां᳘ वपा᳘भिः प्रच᳘रन्ति त᳘देॗवैते᳘षां वपा᳘भिः प्र᳘चरेयुर्य᳘वे᳘तरेषाम् पशूना᳘ᳫं᳘ हवि᳘र्भिः प्रच᳘रन्ति त᳘देॗवैते᳘षाᳫं हवि᳘षा प्र᳘चरेयुरे᳘कानुवाॗक्या ए᳘का [^2] याॗज्यैकदेव᳘त्या हि᳘ प्रजा᳘पतय इ᳘त्युपांॗशूक्त्वा छा᳘गानाᳫं हविषो᳘ ऽनुब्रूही᳘ति प्रजा᳘पतय इ᳘त्युपांॗशूक्त्वा छा᳘गानाᳫं हविः प्र᳘स्थितम् प्रेष्ये᳘ति व᳘षट्कृते जुहोति॥  

[^2]: नुवाॗक्या भवत्ये᳘का. 

+++
title = "४"

+++
## ०१
मै᳘त्रेयी᳘ति होवाच या᳘ज्ञवल्क्यः॥  
उद्यास्यन्वा᳘ अरेऽह᳘मस्मात्स्था᳘नादस्मि ह᳘न्त तेऽन᳘या कात्यायन्या᳘न्तं कर᳘वाणी᳘ति॥  
## ०२
स᳘ होवाच मै᳘त्रेयी॥  
य᳘न्म इयम् भगोः स᳘र्वा पृथिवी᳘ वित्ते᳘न पूर्णा स्यात्क᳘थं ते᳘नामृ᳘ता स्यामि᳘ति ने᳘ति होवाच या᳘ज्ञवल्क्यो य᳘थैॗवोपकरण᳘वतां जीवितं त᳘थैव᳘ ते जीवित᳘ᳫं᳘ स्यादमृतत्व᳘स्य तुॗ नाॗशास्ति वित्तेने᳘ति॥  
## ०३
सा᳘ होवाच मै᳘त्रेयी॥  
ये᳘नाॗहं नामृ᳘ता स्यां कि᳘महं ते᳘न कुर्यां य᳘देव भ᳘गवान्वे᳘द त᳘देव᳘ मे ब्रूही᳘ति॥  
## ०४
स᳘ होवाच या᳘ज्ञवल्क्यः॥  
प्रिया᳘ वतारे नः सती᳘ प्रिय᳘म् भाषस एह्या᳘स्व व्या᳘ख्यास्यामि ते व्याच᳘क्षाणस्य तु᳘ मे नि᳘दिध्यासस्वे᳘ति ब्र᳘वीतु भ᳘गवानि᳘ति॥  
## ०५
स᳘ होवाच या᳘ज्ञवल्क्यो॥  
न वा᳘ अरे प᳘त्युः का᳘माय॥  
प᳘तिः प्रियो᳘ भवत्यात्म᳘नस्तु का᳘माय॥  
प᳘तिः प्रियो᳘ भवति नवा᳘ अरे जाया᳘यै का᳘माय॥  
जाया᳘ प्रिया᳘ भवत्यात्म᳘नस्तु का᳘माय जाया᳘ प्रिया᳘ भवति न वा᳘ अरे पुत्रा᳘णां का᳘माय पुत्राः᳘ प्रिया᳘ भवन्त्यात्म᳘नस्तु का᳘माय पुत्राः᳘ प्रिया᳘ भवन्ति न वा᳘ अरे वित्त᳘स्य का᳘माय वित्त᳘म् प्रिय᳘म् भवत्यात्म᳘नस्तु का᳘माय वित्त᳘म् प्रिय᳘म् भवति न वा᳘ अरे ब्रह्मणः का᳘माय ब्र᳘ह्म प्रिय᳘म् भवत्यात्म᳘नस्तु का᳘माय ब्र᳘ह्म प्रिय᳘म् भवति न वा᳘ अरे क्षत्र᳘स्य का᳘माय क्षत्र᳘म् प्रिय᳘म् भवत्यात्म᳘नस्तु का᳘माय क्षत्र᳘म् प्रिय᳘म् भवति न वा᳘ अरे लोका᳘नां का᳘माय लोकाः᳘ प्रिया᳘ भवन्त्यात्म᳘नस्तु का᳘माय लोकाः᳘ प्रिया᳘ भवन्ति न वा᳘ अरे देवा᳘नां का᳘माय देवाः᳘ प्रिया᳘ भवन्त्यात्म᳘नस्तु का᳘माय देवाः᳘ प्रिया᳘ भवन्ति न वा᳘ अरे भूता᳘नां का᳘माय भूता᳘नि प्रिया᳘णि भवन्त्यात्म᳘नस्तु का᳘माय भूता᳘नि प्रिया᳘णि भवन्ति न वा᳘ अरे स᳘र्वस्य का᳘माय स᳘र्वम् प्रिय᳘म् भवत्यात्म᳘नस्तु का᳘माय स᳘र्वम् प्रिय᳘म् भवत्यात्मा वा᳘ अरे द्रष्ट᳘व्यः श्रोत᳘व्यो मन्त᳘व्यो निदिध्यासित᳘व्यो मै᳘त्रेय्यात्म᳘नो वा᳘ अरे द᳘र्शनेन श्र᳘वणेन मत्या᳘ विज्ञा᳘नेनेदᳫं स᳘र्वं विदितम्॥  
## ०६
ब्र᳘ह्म तम् प᳘रादात्॥  
योऽन्य᳘त्रात्म᳘नो ब्र᳘ह्म वे᳘द क्षत्रं तम् प᳘रादाॗद्योऽन्य᳘त्रात्म᳘नः क्षत्रं वे᳘द लोकास्तम् प᳘रादुॗर्योऽन्य᳘त्रात्म᳘नो लोकान्वे᳘द देवास्तम् प᳘रादुॗर्योऽन्य᳘त्रात्म᳘नो देवान्वे᳘द भूता᳘नि तम् प᳘रादुॗर्योऽन्य᳘त्रात्म᳘नो भूता᳘नि वे᳘द स᳘र्वं तम् प᳘रादाॗद्योऽन्य᳘त्रात्म᳘नः स᳘र्वं वेदेदम् ब्र᳘ह्मेदं᳘ क्षत्र᳘मिमे᳘ लोका᳘ इमे᳘ देवा᳘ इमा᳘नि भूता᳘नीदᳫं स᳘र्वं य᳘दय᳘मात्मा॥  
## ०७
स य᳘था दुन्दुभे᳘र्हन्य᳘मानस्य॥  
न बा᳘ह्याञ्छ᳘ब्दाञ्छक्नुयाद्ग्र᳘हणाय दुन्दुभेस्तु ग्र᳘हणेन दुन्दुभ्याघात᳘स्य वा श᳘ब्दो भवति गृहीतः᳟॥  
## ०८
स य᳘था वी᳘णायै वाद्य᳘मानायै॥  
न बा᳘ह्याञ्छ᳘ब्दाञ्छक्नुयाद्ग्र᳘हणाय वी᳘णायै तु ग्र᳘हणेन वीणावाद᳘स्य वा श᳘ब्दो गृहीतः᳟॥  
## ०९
स य᳘था शङ्ख᳘स्य ध्माय᳘मानस्य॥  
न बा᳘ह्याञ्छ᳘ब्दाञ्छक्नुयाद्ग्र᳘हणाय शङ्ख᳘स्य तु ग्र᳘हणेन शङ्खध्म᳘स्य वा श᳘ब्दो गृहीतः᳟॥  
## १०
स य᳘थार्द्रैधाग्ने᳘रभ्या᳘हितस्य॥  
पृ᳘थग्धूमा᳘ विनिश्च᳘रन्त्येवं वा᳘ अरेऽस्य᳘ महतो᳘ भूत᳘स्य नि᳘श्वसितमेतद्य᳘दृग्वेदो यजुर्वेदः᳘ सामवेॗदोऽथर्वाङ्गिर᳘स इतिहासः पुराणं᳘ विद्या᳘ उपनिष᳘दः श्लो᳘काः सू᳘त्राण्यनुव्याख्या᳘नानि व्याख्या᳘नान्यस्यैॗवैता᳘नि स᳘र्वाणि नि᳘श्वसितानि॥  
## ११
स य᳘था स᳘र्वासामपा᳘ᳫं᳘ समुद्र᳘ एकायन᳘म्॥  
एवᳫं स᳘र्वेषाᳫं स्पर्शा᳘नां त्व᳘गेकायन᳘मेवᳫं स᳘र्वेषां गन्धा᳘नां ना᳘सिके एकायन᳘मेवᳫं स᳘र्वेषां र᳘सानां जिॗह्वैकायन᳘मेवᳫं स᳘र्वेषां रूपा᳘णां च᳘क्षुरेकायन᳘मेवᳫं स᳘र्वेषां श᳘ब्दानां श्रो᳘त्रमेकायन᳘मेवᳫं स᳘र्वेषाᳫं संकल्पा᳘नाम् म᳘न एकायन᳘मेवᳫं स᳘र्वेषां वे᳘दानाᳫं हृ᳘दयमेकायन᳘मेवᳫं स᳘र्वेषां क᳘र्मणाᳫं ह᳘स्तावेकायन᳘मेवᳫं स᳘र्वेषाम᳘ध्वनां पा᳘दावेकायन᳘मेवᳫं स᳘र्वेषामानन्दा᳘नन्दा᳘नामुप᳘स्थ एकायन᳘मेवᳫं स᳘र्वेषां विसर्गा᳘णाम् पा᳘युरेकायन᳘मेवᳫं स᳘र्वासां विद्या᳘नां वा᳘गेकायन᳘म्॥  
## १२
स य᳘था सैन्धवखिल्यः᳟॥  
उदके प्रा᳘स्त उदक᳘मेॗवानुविली᳘येत ना᳘हास्योद्ग्र᳘हणायेव स्याद्य᳘तो-यतॗस्त्वाद᳘दीत लवण᳘मेॗवैवं वा᳘ अर इद᳘म् मह᳘द्भूत᳘मनन्त᳘मपारं᳘ विज्ञानघन᳘ एॗवैते᳘भ्यो भूते᳘भ्यः समुत्था᳘य ता᳘न्येॗवानुवि᳘नश्यति न प्रे᳘त्यॗ संज्ञास्ती᳘त्यरे ब्रवीमी᳘ति होवाच या᳘ज्ञवल्क्यः॥  
## १३
सा᳘ होवाच मै᳘त्रेयी॥  
अ᳘त्रैव᳘ मा भ᳘गवानमूमुहन्न प्रे᳘त्यॗ संज्ञास्ती᳘ति॥  
## १४
स᳘ होवाच या᳘ज्ञवल्क्यो॥  
न वा᳘ अरे हम् मो᳘हम् ब्रवीम्यलं वा᳘ अर इदं᳘ विज्ञा᳘नाय॥  
## १५
य᳘त्र हि᳘ द्वैत᳘मिव भ᳘वति॥  
तदि᳘तर इ᳘तरम् पश्यति तदि᳘तर इ᳘तरं जिघ्रति तदि᳘तर इ᳘तरमभि᳘वदति तदि᳘तर इ᳘तरं शृणोति तदि᳘तर इ᳘तरम् मनुते तदि᳘तर इ᳘तरं वि᳘जानाति॥  
## १६
य᳘त्र त्व᳘स्य स᳘र्वमाॗत्मैवा᳘भूत्॥  
तत्के᳘न क᳘म् पश्येत्तत्के᳘न कं᳘ जिघ्रे᳘त्तत्के᳘न क᳘मभि᳘वदेत्तत्के᳘न कं᳘ शृणुयात्तत्के᳘न क᳘म् मन्वीत तत्के᳘न कं वि᳘जानीयाद्ये᳘नेदᳫं स᳘र्वं विजाना᳘ति तं के᳘न वि᳘जानीयाद्विज्ञाता᳘रमरे के᳘न वि᳘जानीयादि᳘ति॥  
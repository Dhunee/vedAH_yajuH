+++
title = "२"

+++
## ०१
यो᳘ ह वै शि᳘शुं॥  
सा᳘धनᳫं स᳘प्रत्याधानᳫं स᳘स्थूणᳫं स᳘दामं वे᳘द सप्त᳘ ह द्विषतो भ्रा᳘तृव्यान᳘वरुणद्धि॥  
## ०२
अयं वाव शि᳘शुॗर्योऽय᳘म् मध्यमः᳘ प्राणः᳟॥  
त᳘स्येद᳘मेॗवाधा᳘नमिद᳘म् प्रत्याधा᳘नम् प्राण᳘ स्थूणा᳘न्नं दा᳘म त᳘मेताः᳘ सप्ता᳘क्षितय उ᳘पतिष्ठन्ते॥  
## ०३
तद्या᳘ इमा᳘ अक्षंलो᳘हिन्यो रा᳘जयः॥  
ता᳘भिरेनं रुॗद्रोऽन्वा᳘यत्तो᳘ऽथ या᳘ अक्षन्ना᳘पस्ता᳘भिः पर्ज᳘न्यो या᳘ कनी᳘नका त᳘यादित्यो य᳘छुक्लं ते᳘नाग्निर्य᳘त्कृष्णं तेनेन्द्रो᳘ऽधरयैनं वर्तन्या᳘ पृथिव्य᳘न्वा᳘यत्ता द्यौरु᳘त्तरयाॗ नास्या᳘न्नं क्षीयते य᳘ एवं वे᳘द॥  
## ०४
त᳘देष श्लो᳘को भवति॥  
अर्वा᳘ग्बिलश्चमस᳘ ऊर्ध्व᳘बुध्नस्त᳘स्मिन्य᳘शो नि᳘हितं विश्व᳘रूपम्॥  
त᳘स्यासत ऋ᳘षयः सप्त ती᳘रे वा᳘गष्टमी ब्र᳘ह्मणा संविदाने᳘ति॥  
## ०५
अर्वा᳘ग्बिलश्चमस᳘ ऊर्ध्व᳘बुध्न इ᳘ति॥  
इदं तछि᳘र एष᳘ ह्यर्वा᳘ग्बिलश्चमस᳘ ऊर्ध्व᳘बुध्नस्त᳘स्मिन्य᳘शो नि᳘हितं विश्व᳘रूपमि᳘ति प्राणा वै य᳘शो नि᳘हितं विश्व᳘रूपम् प्राणा᳘नेत᳘दाह त᳘स्यासत ऋ᳘षयः सप्त ती᳘र इ᳘ति प्राणा वा ऋ᳘षयः प्राणा᳘नेत᳘दाह वा᳘गष्टमी ब्र᳘ह्मणा संविदाने᳘ति वाग्घ्यष्टमी ब्र᳘ह्मणा संवित्ते᳟॥  
## ०६
इमा᳘वेव᳘ गोतमभरद्वाजौ᳟॥  
अय᳘मेव गो᳘तमोऽय᳘म् भर᳘द्वाज इमा᳘वेव᳘ विश्वामित्रजमदग्नी᳘ अय᳘मेव विश्वा᳘मित्रोऽयं᳘ जम᳘दग्निरिमा᳘वेव᳘ वसष्ठिकश्यपा᳘वय᳘मेव व᳘सिष्ठोऽयं᳘ कश्य᳘पो वा᳘गेवा᳘त्रिर्वाचा ह्य᳘न्नमद्यते᳘ऽत्तिर्ह वै ना᳘मैतद्यद᳘त्रिरि᳘ति स᳘र्वस्यात्ता᳘ भवति सर्वमस्या᳘न्नम् भवति य᳘ एवं वे᳘द॥  
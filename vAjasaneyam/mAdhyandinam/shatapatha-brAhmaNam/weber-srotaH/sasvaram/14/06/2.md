+++
title = "२"

+++
## ०१
अ᳘थ हैनं जारत्कारव आ᳘र्तभागः पप्रछ॥  
या᳘ज्ञवल्क्ये᳘ति होवाच क᳘ति ग्रहाः क᳘त्यतिग्रहा इ᳘त्यष्टौ ग्र᳘हा अष्टा᳘वतिग्रहा येॗ तेऽष्टौ ग्र᳘हा अष्टा᳘वतिग्रहाः᳘ कतमे त इ᳘ति॥  
## ०२
प्राणो वै ग्र᳘हः᳟᳟॥  
सोऽपाने᳘नातिग्रहे᳘ण गृहीॗतोऽपाने᳘न [^1] हि᳘ गन्धान्जि᳘घ्रति॥  

[^1]: गृहीतो unaccented AM.

## ०३
जिह्वा वै ग्र᳘हः॥  
स र᳘सेनातिग्रहे᳘ण गृहीतो᳘ [^2] जिह्व᳘या हि र᳘सान्विजाना᳘ति॥  

[^2]: गृहीतो unaccented AM.

## ०४
वाग्वै ग्र᳘हः॥  
स ना᳘म्नातिग्रहे᳘ण गृहीतो᳘ [^3] वाचा हि ना᳘मान्यभिव᳘दति॥  

[^3]: गृहीतो unaccented AM.

## ०५
च᳘क्षुर्वै ग्र᳘हः॥  
स᳘ रूपे᳘णातिग्रहे᳘ण गृहीतश्च᳘क्षुषा हि᳘ रूपा᳘णि प᳘श्यति॥  
## ०६
श्रो᳘त्रं वै ग्र᳘हः॥  
स श᳘ब्देनातिग्रहे᳘ण गृहीतः श्रो᳘त्रेण हि श᳘ब्दाञ्छृणो᳘ति॥  
## ०७
म᳘नो वै ग्र᳘हः॥  
स का᳘मेनातिग्रहे᳘ण गृहीतो म᳘नसा हि का᳘मान्काम᳘यते॥  
## ०८
ह᳘स्तौ वै ग्र᳘हः॥  
स क᳘र्मणातिग्रहे᳘ण गृहीतो ह᳘स्ताभ्याᳫं हि क᳘र्म करो᳘ति॥  
## ०९
त्वग्वै ग्र᳘हः॥  
स स्प᳘र्शेनातिग्रहे᳘ण गृहीत᳘स्त्वचा [^4] हि स्प᳘र्शान्वेद᳘यत इ᳘त्यष्टौ ग्र᳘हा अष्टा᳘वतिग्रहाः᳟॥  

[^4]: गृहीतस्त्व᳘चा AM. 

## १०
या᳘ज्ञवल्क्ये᳘ति होवाच॥  
य᳘दिदᳫं स᳘र्वम् मृत्योर᳘न्नं का᳘ स्वित्सा᳘ देव᳘ता य᳘स्या मृत्युर᳘न्नमि᳘त्यग्निर्वै᳘ मृत्युः᳘ सोऽपाम᳘न्नम᳘प पुनर्मृत्युं᳘ जयति॥  
## ११
या᳘ज्ञवल्क्ये᳘ति होवाच॥  
य᳘त्रायम् पु᳘रुषो म्रिय᳘ते कि᳘मेनं न᳘ जहाती᳘ति नामे᳘त्यनन्तं वै ना᳘मानन्ता वि᳘श्वे देवा᳘ अनन्त᳘मेव स ते᳘न लोकं᳘ जयति एव स ते᳘न लोकं᳘ जयति॥  
## १२
या᳘ज्ञवल्क्ये᳘ति होवाच॥  
य᳘त्रायम् पु᳘रुषो म्रिय᳘त उ᳘दस्मा᳘त्प्राणाः᳘ क्रामन्त्या᳘हो ने᳘ति ने᳘ति होवाच या᳘ज्ञवल्क्यो᳘ऽत्रैव᳘ सम᳘वनीयन्ते स उ᳘छ्वयत्या᳘ध्मायत्या᳘ध्मातो मृतः᳘ शेते॥  
## १३
या᳘ज्ञवल्क्ये᳘ति होवाच॥  
य᳘त्रास्य पु᳘रुषस्य मृत᳘स्याग्निं वाग᳘प्येति वा᳘तम् प्राणश्च᳘क्षुरादित्यम् म᳘नश्चन्द्रं दि᳘शः श्रो᳘त्रम् पृथिवीं श᳘रीरमाकाश᳘मात्मौ᳘षधीर्लो᳘मानि व᳘नस्प᳘तीन्के᳘शा अप्सु लो᳘हितं च रे᳘तश्च निधी᳘यतेॗ क्वायं᳘ तदा पु᳘रुषो भवतीत्या᳘हर सौम्य ह᳘स्तम्॥  
## १४
आ᳘र्तभागे᳘ति होवाच॥  
आव᳘मेॗवैत᳘द्वेदिष्या᳘वो [^5] न᳘ नावेत᳘त्सजन इ᳘ति तौ᳘ होत्क्र᳘स्य मन्त्र᳘यां चक्रतुस्तौ᳘ ह य᳘दूच᳘तुः क᳘र्म हैव त᳘दूचतुर᳘थ ह य᳘त्प्रशशंस᳘तुः क᳘र्म हैव तत्प्र᳘शशंसतुः पु᳘ण्यो वै पु᳘ण्येन क᳘र्मणा भ᳘वति पा᳘पः पा᳘पेने᳘ति त᳘तो ह जारत्कारव आ᳘र्तभाग उ᳘परराम॥  

[^5]: वैत᳘ वेदि A. Read: वैत᳘स्य वेदि. - ibid. य᳘दूचतुः unaccent. AM. - ibid पा᳘प as parox. AM. See ७, १, १७. २२. २, ६. २७.


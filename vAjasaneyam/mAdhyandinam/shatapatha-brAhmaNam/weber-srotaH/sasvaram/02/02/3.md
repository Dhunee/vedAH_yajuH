+++
title = "३"

+++
## ०१
व᳘रुणो हैनद्राज्य᳘काम आ᳘दधे॥  
स राज्य᳘मगछत्त᳘स्माद्य᳘श्च वे᳘द य᳘श्च न व᳘रुणो राजे᳘त्येॗवाहुः सो᳘मो य᳘शस्कामः स य᳘शो ऽभवत्त᳘स्माद्य᳘श्च सो᳘मे ल᳘भते य᳘श्चॗ नोभा᳘वेवा᳘गछतो य᳘श एॗवैतद्द्र᳘ष्टुमा᳘गछन्ति य᳘शो ह भवति राज्यं᳘ गछति य᳘ एवं᳘ विद्वा᳘नाधत्ते॥  
## ०२
अग्नौ᳘ ह वै᳘ देवाः॥  
स᳘र्वाणि रूपा᳘णि नि᳘दधिरे या᳘नि च ग्राम्या᳘णि या᳘नि चारण्या᳘नि विजयं᳘ वोपप्रैष्य᳘न्तः कामचार᳘स्य वा कामायायं᳘ नो गो᳘पिष्ठो गोपायदि᳘ति वा॥  
## ०३
ता᳘न्यु हाग्निर्नि᳘चकमे॥  
तैः᳘ संगृ᳘ह्य ऽर्तून्प्र᳘विवेश पु᳘नरे᳘म इ᳘ति देवा ए᳘दग्निं᳘ तिरो᳘भूतं ते᳘षाᳫं हेय᳘सेवास कि᳘मिह᳘ कॗर्त᳘व्यं केह᳘ प्रज्ञे᳘ति वा॥  
## ०४
त᳘त एतत्त्व᳘ष्टा पुनराधे᳘यं ददर्श॥  
तदा᳘दधे ते᳘नाग्नेः᳘ प्रियं धामो᳘पजगामॗ सो ऽस्मा उभ᳘यानि रूपा᳘णि प्रतिनिः᳘ससर्ज या᳘नि च ग्राम्या᳘णि या᳘नि चारण्या᳘नि त᳘स्मादाहुस्त्वाष्ट्राणि वै᳘ रूपाणी᳘ति त्व᳘ष्टुॗर्ह्येव स᳘र्वं रूपमु᳘प हॗ त्वेॗवान्याः᳘ प्रजा᳘ यावत्सो᳘ यावत्स [^1] इव तिष्ठन्ते [^2] ॥  

[^1]: यावछो᳘-यावछ B. Sây. and second hand in M. I am not certain if I have been right to print यावत्सो; it is indeed maintained by A and M, but there are occurring here in A several instances, where either त्स् is written instead of छ् (दुत्सुनाम्) and of श् (आदित्सो, पुरोडात्सस्य), or in the contrary where त्स् is given by छ् (एनाछः) and by श् (आसीशकमेधैर्, तस्माशौर्य). 
[^2]: उपति Sây. 

## ०५
त᳘स्मै कम् पुनराधे᳘यमा᳘दधीत॥  
एव᳘ᳫं᳘ हैॗवाग्नेः᳘ प्रियं धामो᳘पगछतिॗ सो ऽस्मा उभ᳘यानि रूपा᳘णि प्रतिनिः᳘सृजति या᳘नि च ग्राम्या᳘णि या᳘नि चारण्या᳘नि त᳘स्मिन्नेता᳘न्युभ᳘यानि रूपा᳘णि दृश्यन्ते परम᳘ता वै सा᳘ स्पृह᳘यन्त्यु हास्मै त᳘था पुष्यति लो᳘क्यम्वेवा᳘पि॥  
## ०६
आग्नेॗयो ऽयं᳘ यज्ञः॥  
ज्यो᳘तिरग्निः᳘ पाप्म᳘नो दग्धाॗ सो ऽस्य पाप्मा᳘नं दहति स᳘ इह ज्यो᳘तिरेव᳘ श्रिया य᳘शसा भवति ज्यो᳘तिरमु᳘त्र पुण्यलोक᳘त्वैतन्नु तद्य᳘स्मादाद᳘धीत॥  
## ०७
स वै᳘ वर्षास्वा᳘दधीत॥  
वर्षा वै स᳘र्व ऋत᳘वो वर्षा हि [^3] वै स᳘र्व ऋतवो᳘ ऽथादो᳘ वर्ष᳘मकुर्मादो᳘ वर्ष᳘मकुर्मे᳘ति संवत्सरान्त्स᳘म्पश्यन्ति वर्षा हॗ त्वेव स᳘र्वेषामृतूनां᳘ रूप᳘मुत हि त᳘द्वर्षा᳘सु भ᳘वति य᳘दाहु᳘र्ग्रीष्म᳘ इव वा᳘ अद्ये᳘त्युॗतो त᳘द्वर्षा᳘सु भवति य᳘दाहुः शि᳘शिर इव वा᳘ अद्ये᳘ति वर्षादि᳘द्वर्षाः॥  

[^3]: वर्षा᳘ हि A. 

## ०८
अ᳘थैत᳘देव᳘ परो᳘ ऽक्षं रूपम्॥  
य᳘देव᳘ पुर᳘स्ताद्वा᳘ति त᳘द्वसन्त᳘स्य रूपं य᳘त्स्तन᳘यति त᳘द्ग्रीष्मस्य यद्व᳘र्षति त᳘द्वर्षा᳘णां य᳘द्विद्यो᳘तते त᳘छर᳘दो य᳘द्वृॗष्ट्वोद्गृह्णा᳘ति त᳘द्धेमन्त᳘स्य वर्षाः स᳘र्व ऋत᳘व ऋतून्प्रा᳘विशदृतु᳘भ्य एॗवैनमेतन्नि᳘र्मिमीते॥  
## ०९
आदित्यॗस्त्वेव स᳘र्व ऋत᳘वः॥  
यॗदैॗवोदेत्य᳘थ वसन्तो᳘ यदा᳘ संगवो᳘ ऽथ ग्रीष्मो᳘ यदा᳘ मध्य᳘न्दिनो᳘ ऽथ वर्षा᳘ यॗदापराह्णो᳘ ऽथ शर᳘द्यॗदैॗवास्तमेत्य᳘थ हेमन्तस्त᳘स्मादु मध्य᳘न्दिन एवा᳘दधीत त᳘र्हिॗ ह्येॗषो ऽस्य᳘ लोक᳘स्य ने᳘दिष्ठं भ᳘वति तन्ने᳘दिष्ठादेॗवैनमेतन्म᳘ध्यान्नि᳘र्मिमीते॥  
## १०
छाय᳘येव वा᳘ अयम् पु᳘रुषः॥  
पाप्म᳘नानुषॗक्तः सो ऽस्या᳘त्र क᳘निष्ठो भवत्यधस्पद᳘मिवेयस्यते तत्क᳘निष्ठमेॗवैत᳘त्पाप्मा᳘नम᳘वबाधते त᳘स्मादु मध्य᳘न्दिन एवा᳘दधीत॥  
## ११
तं वै᳘ दर्भैरु᳘द्धरति॥  
दा᳘रुभिर्वै पू᳘र्वमु᳘द्धरति दा᳘रुभिः पू᳘र्वं दा᳘रुभिर᳘परं जामि᳘ कुर्यात्सम᳘दं कुर्यादा᳘पो दर्भा आ᳘पो वर्षा᳘ ऋतून्प्रा᳘विशदद्भि᳘रेॗवैनमेत᳘दद्भ्यो नि᳘र्मिमीते त᳘स्माद्दर्भैरु᳘द्धरति॥  
## १२
अर्कपलाशा᳘भ्यां॥  
व्रीहिम᳘यमपू᳘पं कृत्वा य᳘त्र गार्हपत्यमाधास्यन्भ᳘वति तन्नि᳘दधाति तद्गा᳘र्हपत्यमादधाति॥  
## १३
अर्कपलाशा᳘भ्यां यवम᳘यमपूपं᳘ कृत्वा य᳘त्राहवनी᳘यमाधास्यन्भ᳘वति तन्नि᳘दधाति तदाहवनी᳘यमा᳘दधाति पू᳘र्वाभ्यामेवै᳘नावेत᳘दग्नि᳘भ्यामन्त᳘र्दध्म इ᳘ति व᳘दन्तस्त᳘दु त᳘था न᳘ कुर्याद्रा᳘त्रिभिॗर्ह्येॗवान्त᳘र्हितौ भ᳘वतः॥  
## १४
आग्नेय᳘मेव प᳘ञ्चकपालम् पुरोडाशं नि᳘र्वपति॥  
त᳘स्य प᳘ञ्चपदाः पङ्क्त᳘यो याज्यानुवा᳘क्या भवन्ति प᳘ञ्च वा᳘ ऋत᳘व ऋतून्प्रा᳘विशदृतु᳘भ्य एॗवैनमेतन्नि᳘र्मिमीते॥  
## १५
स᳘र्व आग्नेयो᳘ भवति॥  
एवᳫं हि त्व᳘ष्टाग्नेः᳘ प्रियं धा᳘मोपा᳘गछत्त᳘स्मात्स᳘र्व आग्नेयो᳘ भ᳘वति॥  
## १६
ते᳘नोपांशु᳘ चरन्ति॥  
यद्वै᳘ ज्ञात᳘ये वा स᳘ख्ये वा नि᳘ष्केवल्यं चि᳘कीर्षति तिर᳘ इवैते᳘न बीभवद्वैश्वदेॗवो ऽन्यो᳘ यज्ञो᳘ ऽथैष नि᳘ष्केवल्य आग्नेयो यद्वै᳘ तिर᳘ इव त᳘दुपांशु त᳘स्मादु᳘पांशु चरन्ति॥  
## १७
उच्चै᳘रुत्तम᳘मनुयाजं᳘ यजति॥  
कृत᳘कर्मेव हि स त᳘र्हि भ᳘वति स᳘र्वो हि᳘ कृत᳘मनुबु᳘ध्यते॥  
## १८
स᳘ आश्रा᳘व्याह॥  
समि᳘धो यजे᳘ति त᳘दाग्नेयं᳘ रूप᳘म् परो᳘ ऽक्षं त्वग्नी᳘न्यजे᳘तिॗ त्वेव᳘ ब्रूयात्त᳘देव᳘ प्रत्य᳘क्षमाग्नेयं᳘ रूपम्॥  
## १९
स᳘ यजति॥  
अ᳘ग्न आ᳘ज्यस्य व्यन्त वौ᳘कगग्निमा᳘ज्यस्य वेतु वौ᳘कगग्निना᳘ज्यस्य व्यन्तु वौ᳘कगग्निरा᳘ज्यस्य वेतु वौ᳘कगि᳘ति॥  
## २०
अ᳘थ स्वा᳘हाग्निमि᳘त्याह॥  
आग्नेयमा᳘ज्यभागᳫं स्वा᳘हाग्निम् प᳘वमानमि᳘ति य᳘दि प᳘वमानाय ध्रिये᳘रन्त्स्वा᳘हाग्निमि᳘न्दुमन्तमि᳘ति य᳘द्यग्न᳘य इ᳘न्दुमते ध्रिये᳘रन्त्स्वा᳘हाग्निᳫं [^4] स्वा᳘हाग्नी᳘नाज्यपा᳘ञ्जुषाणो᳘ अग्निरा᳘ज्यस्य वेत्वि᳘ति यजति॥  

[^4]: ध्रिये᳘रं स्वाहा A रंन्स्वाहा B, and ज्यपां᳘ जु॰ AB. 

## २१
अ᳘थाहाग्नये᳘ ऽनुब्रूही᳘ति॥  
आग्नेयमा᳘ज्यभागᳫं सो᳘ ऽन्वाहाग्निᳫं स्तो᳘मेन बोधय समिधातो अ᳘मर्त्यम् हव्या᳘ देवे᳘षु नो दधदि᳘ति स्व᳘पितीव ख᳘लु वा᳘ एतद्यदु᳘द्वासितो भ᳘वति सम्प्र᳘बोधयत्येवैन᳘मेत᳘त्समु᳘दीर्ययति जुषाणो᳘ अग्निरा᳘ज्यस्य वेत्वि᳘ति यजति॥  
## २२
अ᳘थ य᳘द्यग्न᳘ये प᳘वमानाय ध्रिये᳘रन्॥  
अग्न᳘ये प᳘वमानाया᳘नुब्रूही᳘ति ब्रूयात्सो᳘ ऽन्वाहा᳘ग्न आ᳘यूंषि पवस आ᳘सुवो᳘र्जमि᳘षं च नः आरे᳘ बाधस्व दुछु᳘नामि᳘ति [^5] तथा᳘हाग्नेयो भ᳘वति सो᳘मो वै प᳘वमानस्त᳘दु सौम्यादा᳘ज्यभागान्न᳘यन्ति जुषाणो᳘ अग्निः प᳘वमान आ᳘ज्यस्य वेत्वि᳘ति यजति॥  

[^5]: दुत्सु᳘ A दुस्छु B. 

## २३
अ᳘थ य᳘द्यग्न᳘य इ᳘न्दुमते ध्रिये᳘रन्॥  
अग्न᳘य इ᳘न्दुमते᳘ ऽनुब्रूही᳘ति ब्रूयात्सो᳘ ऽन्वाहे᳘ह्यू षु ब्र᳘वाणि ते᳘ ऽग्न इत्थे᳘तरा गि᳘रः एभि᳘र्वर्धस इ᳘न्दुभिरि᳘ति तथा᳘ हाग्नेयो भ᳘वति सो᳘मो वा इ᳘न्दुस्त᳘दु सौम्यादा᳘ज्यभागान्न᳘यन्ति जुषाणो᳘ अग्निरि᳘न्दुमाना᳘ज्यस्य वेत्वि᳘ति यजत्येव᳘मु स᳘र्वमाग्नेयं᳘ करोति॥  
## २४
अ᳘थाहाग्नये᳘ ऽनुब्रूही᳘ति हवि᳘षः॥  
अग्निं᳘ यजाग्न᳘ये स्विष्टकृते ऽनुब्रूह्यग्नि᳘ᳫं᳘ स्विष्टकृ᳘तं यजेत्य᳘थ य᳘द्देवा᳘न्यजेत्यग्नी᳘न्यजे᳘त्येॗवैत᳘दाह॥  
## २५
स᳘ यजति॥  
अग्ने᳘र्वसुव᳘ने वसुधे᳘यस्य वेतु वौ᳘कगग्ना᳘ उ वसुव᳘ने वसुधेयस्य वेतु वौ᳘कग्देवो᳘ अग्निः᳘ स्विष्टकृदि᳘ति स्वय᳘माग्नेय᳘स्तृती᳘य एव᳘म्वाग्नेया᳘ननुयाजा᳘न् करोति॥  
## २६
ता वा᳘ एताः॥  
षड्वि᳘भक्तीर्यजति च᳘तस्रः प्रयाजे᳘षु द्वे᳘ अनुयाजेषु षड्वा᳘ ऋत᳘व ऋतून्प्रा᳘विशदृतु᳘भ्य एॗवैनमेतन्नि᳘र्मिमीते॥  
## २७
द्वा᳘दश वा त्र᳘योदश वाक्षराणि भवन्ति॥  
द्वा᳘दश वा वै त्र᳘योदश वा संवत्सर᳘स्य मा᳘साः संवत्सर᳘मृतून्प्राविशदृतु᳘भ्य एॗवैनमेत᳘त्संवत्सरान्नि᳘र्मिमीते न द्वे᳘ चन᳘ सहा᳘जामितायै जामि᳘ ह कुर्याद्यद्द्वे᳘ चित्सह स्या᳘तां व्यन्तु वेत्वि᳘त्येव᳘ प्रयाजा᳘नां रूपं᳘ वसुव᳘ने वसुधे᳘यस्ये᳘त्यनुयाजानाम्॥  
## २८
त᳘स्य हि᳘रण्यं द᳘क्षिणा॥  
आग्नेयो वा᳘ एष᳘ यज्ञो भवत्यग्ने रे᳘तो हि᳘रण्यं त᳘स्माद्धि᳘रण्यं द᳘क्षिणानड्वा᳘न्वा स हि व᳘हेनाग्नेॗयो ऽग्नि᳘दग्धमिव ह्य᳘स्य व᳘हं भवति देवा᳘नाᳫं हव्यवाहनो ऽग्निरि᳘ति व᳘हति वा᳘ एष᳘ मनुॗष्येभ्यस्त᳘स्मादनड्वान्द᳘क्षिणा॥  
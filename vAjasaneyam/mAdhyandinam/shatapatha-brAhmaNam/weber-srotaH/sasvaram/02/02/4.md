+++
title = "४"

+++
## ०१
प्रजा᳘पतिर्ह वा᳘ इदम᳘ग्र ए᳘क एॗवास॥  
स᳘ ऐक्षत कथं नु प्र᳘जायेये᳘ति सो ऽश्राम्यत्स त᳘पो ऽतप्यतॗ सो ऽग्नि᳘मेव मु᳘खाज्जनयां᳘ चक्रे तद्य᳘देनम् मु᳘खाद᳘जनयत त᳘स्मादन्नाॗदो ऽग्निः स यो᳘ हैव᳘मेत᳘मग्नि᳘मन्नादं वे᳘दान्नादो᳘ हैव भ᳘वति॥  
## ०२
तद्वा᳘ एनमेतद᳘ग्रे देवा᳘नामजनयत॥  
त᳘स्मादग्नि᳘रग्नि᳘र्ह वै ना᳘मैतद्य᳘दग्निरि᳘ति स᳘ जातः पू᳘र्वः पे᳘याय यो वै पू᳘र्व एत्य᳘ग्र एती᳘ते वै त᳘माहुः सो एॗवास्याग्नि᳘ता॥  
## ०३
स᳘ ऐक्षत प्रजा᳘पतिः॥  
अन्नादं वा᳘ इम᳘मात्म᳘नो ऽजीजने य᳘दग्निं न वा᳘ इह म᳘दन्यद᳘न्नमस्ति यं वा᳘ अॗयं नाद्यादि᳘ति काल्वाली᳘कृता हैव त᳘र्हि पृथिॗव्यास नौ᳘षधय आसुर्न व᳘नस्पतयस्त᳘देॗवास्य म᳘नस्यास॥  
## ०४
अ᳘थैनमग्निर्व्या᳘त्तेनो᳘पपर्या᳘ववर्त॥  
त᳘स्य भीत᳘स्य स्वो᳘ महिमा᳘पचक्राम वाग्वा᳘ अस्य स्वो᳘ महिमा वा᳘गस्या᳘पचक्राम स᳘ आत्म᳘न्नेवा᳘हुतिमीषे स उ᳘दमृष्ट तद्य᳘दुद᳘मृष्ट त᳘स्मादिदं᳘ चालो᳘मकमिदं᳘ च त᳘त्र विवेद घृताहुति᳘ वैव᳘ पयाअहुतिं᳘ वोभ᳘यᳫं हॗ त्वेव तत्प᳘य एव॥  
## ०५
सा᳘ हैॗनं नाभिराधयां᳘ चकार॥  
केषमिॗश्रेव हास तांॗ व्यौक्षदो᳘ष धये᳘ति त᳘त ओ᳘षधयः स᳘मभवंस्त᳘स्मादो᳘षधयो ना᳘म स᳘ द्विती᳘यमु᳘दमृष्ट तत्रापरामा᳘हुतिं विवेद घृताहुतिं᳘ वैव᳘ पयाअहुतिं᳘ वोभ᳘यᳫं हॗ त्वेव तत्प᳘य एव॥  
## ०६
सा᳘ हैनमभिराधयां᳘ चकार॥  
स व्य᳘चिकित्सज्जुह᳘वानी३ मा᳘ हौषा३मि᳘ति तᳫं स्वो᳘ महिॗमाॗभ्युवाद जुहुधी᳘ति स᳘ प्रजा᳘पतिर्विदां चकार स्वो वै᳘ मा महिॗमाहे᳘ति स᳘ स्वाहे᳘त्येॗवाजुहोत्त᳘स्मादु स्वाहे᳘त्येव᳘ हूयते त᳘त एष उ᳘दियाय य᳘ एष त᳘पति त᳘तो᳘यम् प्र᳘बभूव यो ऽयम् प᳘वते त᳘त एॗवाग्निः प᳘राङ् पर्या᳘ववर्त॥  
## ०७
स᳘ हुत्वा᳘ प्रजा᳘पतिः॥  
प्र चा᳘जायतात्स्यत᳘श्चाग्ने᳘र्मृत्यो᳘रात्मा᳘नमत्रायत स यो᳘ हैवं᳘ विद्वा᳘नग्निहोत्रं᳘ जुहो᳘त्येता᳘ᳫं᳘ हैव प्र᳘जातिम् प्र᳘जायते यां᳘ प्रजा᳘पतिः प्रा᳘जायतैव᳘मु हैॗवात्स्यॗतो ऽग्ने᳘र्मृत्यो᳘रात्मा᳘नं त्रायते॥  
## ०८
स य᳘त्र म्रिय᳘ते॥  
य᳘त्रैनमग्ना᳘वभ्याद᳘धति त᳘देॗषो ऽग्नेर᳘धिजायते᳘ ऽथास्य श᳘रीरमेॗवाग्नि᳘र्दहति तद्य᳘था पितु᳘र्वा मातु᳘र्वा जा᳘येतैव᳘मेॗषो ऽग्नेर᳘धिजायते श᳘श्वद्ध वा᳘ एष न स᳘म्भवतिॗ यो ऽग्निहोत्रं न जुहो᳘ति त᳘स्माद्वा᳘ अग्निहोत्र᳘ᳫं᳘ होत᳘व्यम्॥  
## ०९
तद्वा᳘ एत᳘त्॥  
एव᳘ विचिकित्सा᳘यै ज᳘न्म य᳘त्प्रजा᳘पतिर्व्य᳘चिकित्सत्स᳘ विचि᳘कित्सञ्छ्रे᳘यस्यध्रियत यः प्र चा᳘जायतात्स्यत᳘श्चाग्ने᳘र्मृत्यो᳘रात्मा᳘नम᳘त्रायत स यो᳘ हैव᳘मेत᳘द्विचिकित्सा᳘यै ज᳘न्म वे᳘द य᳘द्ध किं᳘ च विचि᳘कित्सति श्रे᳘यसि हैव᳘ ध्रियते॥  
## १०
स᳘ हुत्वा न्य᳘मृष्ट॥  
त᳘तो वि᳘कङ्कतः स᳘मभवत्त᳘स्मादेष᳘ यज्ञि᳘यो यज्ञपा᳘त्री᳘यो वृक्षस्त᳘त एते᳘ देवा᳘नां वीरा᳘ अजायन्ताग्निॗर्यो ऽयं प᳘वते सू᳘र्यः स यो᳘ हैव᳘मेतान्देवा᳘नां वीरान्वेदा᳘हास्य वीरो᳘ जायते॥  
## ११
त᳘ उ हैत᳘ ऊचुः॥  
वयं वै᳘ प्रजा᳘पतिम् पित᳘रम᳘नु स्मो ह᳘न्त वयं त᳘त्सृजा᳘महै य᳘दस्मानन्व᳘सदि᳘ति ते᳘ परिश्रि᳘त्य गायत्रेणा᳘पहिंकारेण तुष्टुविरे तद्य᳘त्पर्य᳘श्रयन्त्स᳘ समुद्रो᳘ ऽथेय᳘मेव᳘ पृथिॗव्यास्तावः॥  
## १२
ते᳘ स्तुत्वा प्रा᳘ञ्च उ᳘च्चक्रमुः॥  
पु᳘नरे᳘म इ᳘ति देवा एद्गाᳫं स᳘म्भूताᳫं सा᳘ हैनानुदी᳘क्ष्य हिं᳘चकार ते᳘ देवा᳘ विदां᳘ चक्रुरेष सा᳘म्नो हिंकार इत्य᳘पहिंकारᳫं हैव᳘ पुरा त᳘तः सा᳘मास स᳘ एष ग᳘वि सा᳘म्नो हिंकारस्त᳘स्मादेॗषोपजीवनी᳘योपजीवनी᳘यो ह वै᳘ भवति य᳘ एव᳘मेतं ग᳘वि सा᳘म्नो हिंकारं वे᳘द॥  
## १३
ते᳘ होचुः॥  
भद्रं वा᳘ इद᳘मजीजनामहि ये गाम᳘जीजनामहि यज्ञोॗ ह्येॗत्वेॗयं नोॗ ह्यृते गो᳘र्यज्ञ᳘स्तायतेॗ ऽन्नᳫं ह्येॗवेयं यद्धि किं चा᳘न्नं गौ᳘रेव तदि᳘ति॥  
## १४
तद्वा᳘ एत᳘देॗवैता᳘सां ना᳘म॥  
एत᳘द्यज्ञ᳘स्य त᳘स्मादेतत्प᳘रिहरेत्साधु पु᳘ण्यमि᳘ति बॗह्व्यो ह वा᳘ अस्यैता᳘ भवन्त्युपना᳘मुक एनं यज्ञो᳘ भवति य᳘ एवं᳘ विद्वा᳘नेत᳘त्परिह᳘रति साधु पु᳘ण्यमि᳘ति॥  
## १५
ता᳘मु हाग्नि᳘रभि᳘दध्यौ॥  
मिथुन्य᳘नया स्यामि᳘ति ताᳫं स᳘म्बभूव त᳘स्यां रे᳘तः प्रा᳘सिञ्चत्तत्प᳘यो ऽभवत्त᳘स्मादेत᳘दामा᳘यां ग᳘वि सत्यां᳘ शृत᳘मग्नेर्हि रे᳘तस्त᳘स्माद्य᳘दि कृष्ना᳘यां य᳘दि रो᳘हिण्यां शुक्ल᳘मेव᳘ भवत्यग्नि᳘संकाशमग्नेर्हि रे᳘तस्त᳘स्मात्प्रथमदुग्ध᳘मुष्ण᳘म् भवत्यग्नेर्हि रे᳘तः॥  
## १६
ते᳘ होचुः॥  
ह᳘न्तेदं᳘ जुह᳘वामहा इ᳘ति क᳘स्मै न इद᳘म् प्रथमा᳘य होष्यन्ती᳘ति म᳘ह्यमि᳘ति हैवा᳘ग्नि᳘रुवाच म᳘ह्यमि᳘ति यो᳘ ऽयम् प᳘वते म᳘ह्यमि᳘ति सू᳘र्यस्ते न᳘ सम्पादयां᳘ चक्रुस्ते हा᳘सम्पाद्योचुः प्रजा᳘पतिमेव᳘ पित᳘रम् प्र᳘त्ययाम स य᳘स्मै न इद᳘म् प्रथमा᳘य होत᳘व्यं वक्ष्य᳘ति त᳘स्मै न इद᳘म् प्रथमा᳘य होष्यन्ती᳘ति ते प्रजा᳘पतिम् पित᳘रम् प्रती᳘त्योचुः क᳘स्मै न इद᳘म् प्रथमा᳘य होष्यन्ती᳘ति॥  
## १७
स᳘ होवाच॥  
अग्न᳘ये ऽग्नि᳘रनुष्ठ्या स्वं रे᳘तः प्र᳘जनयिष्यते त᳘था प्र᳘जनिष्यध्व इत्य᳘थ तु᳘भ्यमि᳘ति सू᳘र्यम᳘थ य᳘देव᳘ हूय᳘मानस्य व्यश्नुते त᳘देॗवैत᳘स्यॗ यो ऽयम् प᳘वत इ᳘ति त᳘देभ्य इदम᳘प्येत᳘र्हि त᳘थैव᳘ जुह्वत्यग्न᳘य एव᳘ सायᳫं सू᳘र्याय प्रातर᳘थ य᳘देव᳘ हूय᳘मानस्य व्यश्नुते त᳘देॗवैत᳘स्यॗ यो ऽयम् प᳘वते॥  
## १८
ते᳘ हुत्वा᳘ देवाः᳟॥  
इमाम् प्र᳘जातिम् प्रा᳘जायन्त यैषामियम् प्र᳘जातिरिमां विजितिं व्य᳘जयन्तॗ येय᳘मेषां वि᳘जितिरिम᳘मेव᳘ लोक᳘मग्निर᳘जयदन्त᳘रिक्षं वायुर्दि᳘वमेव सू᳘र्यः स यो᳘ हैवं᳘ विद्वा᳘नग्निहोत्रं᳘ जुहो᳘त्येता᳘ᳫं᳘ हैव प्र᳘जातिम् प्र᳘जायते या᳘मेत᳘ एतत्प्रा᳘जायन्तैतां वि᳘जितं वि᳘जयते या᳘मेत᳘ एतद्व्य᳘जयन्तैतै᳘रु हैव स᳘लोको भवति य᳘ एवं᳘ विद्वा᳘नग्निहोत्रं᳘ जुहो᳘ति त᳘स्माद्वा᳘ अग्निहोत्र᳘ᳫं᳘ होत᳘व्यम्॥  
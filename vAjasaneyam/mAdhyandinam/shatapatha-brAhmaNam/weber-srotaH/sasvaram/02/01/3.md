+++
title = "३"

+++
## ०१
वसन्तो᳘ ग्रीष्मो᳘ वर्षाः᳟॥  
ते᳘ देवा᳘ ऋत᳘वः शर᳘द्धेमन्तः शि᳘शिरस्ते᳘ पित᳘रो य᳘ एॗवापूर्य᳘ते ऽर्धमासः स᳘ देवाॗ यो ऽपक्षीय᳘ते स᳘ पितरो᳘ ऽहरेव᳘ देवा रा᳘त्रिः पित᳘रः पु᳘नर᳘ह्नः पूर्वाह्णो᳘ देवा᳘ अपराह्णः᳘ पित᳘रः॥  
## ०२
ते वा᳘ एत᳘ ऋतवः॥  
देवाः᳘ पित᳘रः स यो᳘ हैवं᳘ विद्वान्दे᳘वाः पि᳘तर इ᳘ति ह्व᳘यत्या᳘ हास्य देवा᳘ देवहू᳘यं ग᳘छन्त्या᳘ पित᳘रः पितृहू᳘यम᳘वन्ति हैनं देवा᳘ देवहूये᳘ ऽवन्ति पित᳘रः पितृहू᳘ये य᳘ एवं᳘ विद्वान्दे᳘वाः पि᳘तर इ᳘ति ह्व᳘यति॥  
## ०३
स यत्रो᳘दगाव᳘र्तते॥  
देवे᳘षु त᳘र्हि भवति [^1] देवांस्त᳘र्ह्यभि᳘गोपायत्य᳘थ य᳘त्र दक्षिणाव᳘र्तते पितृ᳘षु तर्हि भवति पितॄंस्त᳘र्ह्यभि᳘गोपायति॥  

[^1]: भवति᳘ दे A.
## ०४
स यत्रो᳘दगाव᳘र्तते॥  
त᳘र्ह्यग्नी आदधीता᳘पहतपाप्मानो देवा अ᳘प पाप्मा᳘नᳫं हते ऽमृ᳘ता देवाॗ नामृतत्व᳘स्याॗशास्ति स᳘र्वमायुरेति यस्त᳘र्ह्याधत्ते᳘ ऽथ य᳘त्र दक्षिॗणाव᳘र्तते यस्त᳘र्ह्याधत्ते᳘ ऽनपहतपाप्मानः पित᳘रो न᳘ पाप्मा᳘नम᳘पहते म᳘र्त्याः पित᳘रः पुरा हा᳘युषो म्रियते यस्त᳘र्ह्याधत्ते॥  
## ०५
ब्र᳘ह्मैव᳘ वसन्तः᳟॥  
क्षत्रं᳘ ग्रीष्मो वि᳘डेव᳘ वर्षास्त᳘स्माद्ब्राह्मणो᳘ वसन्त आ᳘दधीत ब्र᳘ह्म हि᳘ वसन्तस्त᳘स्मात्क्षत्रि᳘यो ग्रीष्म आ᳘दधीत क्षत्रᳫं हि᳘ ग्रीष्मस्त᳘स्माद्वै᳘श्यो वर्षास्वादधीत विड्ढि᳘ [^2] वर्षाः॥  

[^2]: विढ्ढि A. 

## ०६
स यः᳘ काम᳘येत॥  
ब्रह्मवर्चसी᳘ स्यामि᳘ति वसन्ते स आ᳘दधीत ब्र᳘ह्म वै᳘ वसन्तो᳘ ब्रह्मवर्चसी᳘ हैव᳘ भवति॥  
## ०७
अ᳘थ यः᳘ काम᳘येत॥  
क्षत्रं᳘ श्रिया य᳘शसा स्यामि᳘ति ग्रीष्मे स आ᳘दधीत क्ष᳘त्रं वै᳘ ग्रीष्मः᳘ क्षत्र᳘ᳫं᳘ हैव᳘ श्रिया य᳘शसा भवति॥  
## ०८
अ᳘थ यः᳘ का᳘मयेत॥  
बहुः᳘ प्रज᳘या पशु᳘भिः स्यामि᳘ति वर्षा᳘सु स आ᳘दधीत विड्वै᳘ वर्षा अ᳘न्नं वि᳘शो बहु᳘र्हैव प्रज᳘या पशु᳘भिर्भवति य᳘ एवं᳘ विद्वा᳘न्वर्षा᳘स्वाधत्ते॥  
## ०९
ते वा᳘ एत᳘ ऋत᳘वः॥  
उभ᳘य एवा᳘पहतपाप्मानः सू᳘र्य एॗवैषाम् पाप्म᳘नो ऽपहॗन्तोद्य᳘न्नेॗवैषामुभयेषाम् पाप्मा᳘नम᳘पहन्ति त᳘स्माद्यॗदैॗवैनं कदा᳘ च यज्ञ उपन᳘मेद᳘थाग्नी आदधीत न᳘ श्वःश्वमु᳘पासीत को हि᳘ मनु᳘ष्यस्य श्वो वे᳘द॥  
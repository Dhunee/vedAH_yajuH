+++
title = "८"

+++
## ०१
देवा वा उ᳘दञ्चः॥  
स्वर्गं᳘ लोकं न प्रा᳘जानंस्तम᳘श्वः प्रा᳘जानाद्यद᳘श्वेनो᳘दञ्चो यन्ति स्वर्ग᳘स्य लोक᳘स्य प्र᳘ज्ञात्यै वा᳘सोऽधिवासᳫं हि᳘रण्यमित्य᳘श्वायो᳘पस्तृणन्ति य᳘थाॗ नान्य᳘स्मै पश᳘वे त᳘स्मिन्नेनम᳘धि सं᳘ज्ञपयन्त्यन्यै᳘रेॗवैनं त᳘त्पशु᳘भिर्व्या᳘कुर्वन्ति॥  
## ०२
घ्न᳘न्ति वा᳘ एत᳘त्पशु᳘म्॥  
य᳘देनᳫं संज्ञप᳘यन्ति प्राणा᳘य स्वाहा᳘पाना᳘य स्वा᳘हा व्याना᳘य स्वाहे᳘ति संज्ञप्य᳘मान आ᳘हुतीर्जुहोति प्राणा᳘नेॗवास्मिन्नेत᳘द्दधाति त᳘थो हास्यैते᳘न जी᳘वतैव᳘ पशु᳘नेष्टं᳘ भवति॥  
## ०३
अ᳘म्बे अ᳘म्बिके᳘ऽम्बालिके॥  
न᳘ मा नयति क᳘श्चने᳘ति प᳘त्नीरुदा᳘नयत्य᳘ह्वतैॗवैना एतद᳘थो मे᳘ध्या एॗवैनाः करोति॥  
## ०४
गणा᳘नां त्वा गण᳘पतिᳫं हवामह इ᳘ति॥  
प᳘त्न्यः प᳘रियन्त्यपह्नुव᳘त एॗवास्मा एतद᳘तोॗ न्येॗवास्मै ह्नुवते᳘ऽथो ध्रुव᳘त एॗवैनं त्रिः प᳘रियन्ति त्र᳘यो वा᳘ इमे᳘ लोका᳘ एभि᳘रेॗवैनं लोकै᳘र्धुवते त्रिः पु᳘नः प᳘रियन्ति षट् स᳘म्पद्यन्ते षड्वा᳘ ऋत᳘व ऋतु᳘भिरेॗवैनं धुवते॥  
## ०५
अ᳘प वा᳘ एते᳘भ्यः प्राणाः᳘ क्रामन्ति॥  
ये᳘ यज्ञे धु᳘वनं तन्व᳘ते न᳘व कृ᳘त्वः प᳘रियन्ति न᳘व वै᳘ प्राणाः᳘ प्राणा᳘नेॗवात्म᳘न्दधतेॗ नैभ्यः प्राणा अ᳘पक्रामॗन्त्याह᳘मजानि गर्भधमा त्व᳘मजासि गर्भधमि᳘ति प्रजा वै᳘ पश᳘वो ग᳘र्भः प्रजा᳘मेव᳘ पशू᳘नात्म᳘न्धत्ते ता᳘ उभौ᳘ चतु᳘रः पदः᳘ सम्प्र᳘सारयावे᳘ति मिथुनस्या᳘वरुद्ध्यै स्वर्गे᳘ लोके प्रो᳘र्णुवाथामि᳘त्येष वै᳘ स्वर्गो᳘ लोको य᳘त्र पशु᳘ᳫं᳘ संज्ञप᳘यन्ति त᳘स्मादेव᳘माह वृ᳘षा वाजी᳘ रेतोधा रे᳘तो दधात्वि᳘ति मिथुन᳘स्यैवा᳘वरुद्ध्यै॥  
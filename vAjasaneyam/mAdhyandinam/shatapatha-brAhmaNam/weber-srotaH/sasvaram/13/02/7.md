+++
title = "७"

+++
## ०१
नि᳘युक्तेषु पशु᳘षु॥  
प्रो᳘क्षणीरध्वर्युरा᳘दत्ते᳘ऽश्वम् प्रोक्षिष्य᳘न्नन्वारब्धे य᳘जमान आ᳘ध्वरिकं य᳘जुरनुद्रुत्या᳘श्वमेधिकं य᳘जुः प्र᳘तिपद्यते॥  
## ०२
वायु᳘ष्ट्वा पचतै᳘रवत्वि᳘ति॥  
वायु᳘रेॗवैनम् पचत्य᳘सितग्रीवश्छा᳘गैरि᳘त्यग्निर्वा अ᳘सितग्रीवोऽग्नि᳘रेॗवैनं छा᳘गैः पचति॥  
## ०३
न्यग्रो᳘धश्चमसैरि᳘ति॥  
य᳘त्र वै᳘ देवा᳘ यज्ञेना᳘यजन्त त᳘ एतां᳘श्चमसाॗन्न्यौब्जंस्ते न्य᳘ञ्चो न्यग्रो᳘धा रोहन्ति॥  
## ०४
शल्मलिर्वृद्ध्ये᳘ति॥  
शल्मलौ वृ᳘द्धिं दधाति त᳘स्माछल्मलिर्व᳘नस्प᳘तीनां व᳘र्षिष्थं वर्धते॥  
## ०५
एष स्य᳘ राथ्यो वृषे᳘ति॥  
अ᳘श्वेनैव र᳘थᳫं स᳘म्पादयति त᳘स्माद᳘श्वोॗ नान्यद्रथाद्वहति॥  
## ०६
षड्भि᳘श्चतु᳘र्भिरे᳘दगन्नि᳘ति॥  
त᳘स्माद᳘श्वस्त्रिभिस्ति᳘ष्ठंस्तिष्ठत्य᳘थ युक्तः स᳘र्वैः पद्भिः᳘ सममा᳘युते॥  
## ०७
ब्रह्मा᳘कृष्णश्च नोऽवत्वि᳘ति॥  
चन्द्र᳘मा वै᳘ ब्रह्मा᳘कृष्णश्चन्द्रम᳘स एॗवैनम् प᳘रिददाति न᳘मोऽग्न᳘य इ᳘त्यग्न᳘य एव न᳘मस्करोति॥  
## ०८
सं᳘शितो रश्मि᳘ना र᳘थ इ᳘ति रश्मि᳘नैव र᳘थᳫं स᳘म्पादयति त᳘स्माद्र᳘थः प᳘र्युतो दर्शनी᳘यतमो भवति॥  
## ०९
सं᳘शितो रश्मि᳘ना ह᳘य इ᳘ति॥  
रश्मि᳘नैवा᳘श्वᳫं स᳘म्पादयति त᳘स्माद᳘श्वो रश्मि᳘ना प्र᳘तिहृतो भू᳘यिष्ठं रोचते॥  
## १०
सं᳘शितो अप्स्व᳘प्सुजा इ᳘ति॥  
अप्सु᳘योनिर्वा अ᳘श्वः स्व᳘यैॗवैनं यो᳘न्या स᳘मर्धयति ब्रह्मा सो᳘मपुरोगव इ᳘ति सो᳘मपुरोगवमेॗवैनᳫं स्वर्गं᳘ लोकं᳘ गमयति॥  
## ११
स्वयं᳘ वाजिंस्तन्वं᳘ कल्पयस्वे᳘ति॥  
स्वयं᳘ रूपं᳘ कुरुष्व यादृशमिछसी᳘त्येॗवैनं त᳘दाह स्वयं᳘ यजस्वे᳘ति स्वा᳘राज्यमेॗवास्मिन्दधाति स्वयं᳘ जुषस्वे᳘ति स्वयं᳘ लोकं᳘ रोचयस्व या᳘वन्तमिछसी᳘त्येॗवैनं त᳘दाह महिमा᳘ तेऽन्ये᳘न न᳘ संन᳘श इत्य᳘श्वमेव᳘ महिम्ना स᳘मर्धयति॥  
## १२
न वा᳘ उ एत᳘न्म्रियसे न᳘ रिष्यसी᳘ति॥  
प्र᳘श्वासयत्येॗवैनं त᳘द्देवां इ᳘देषि पथिभिः᳘ सुगे᳘भिरि᳘ति देवया᳘नानेॗवैनम् पथो᳘ दर्शयति यत्रा᳘सते सुकृ᳘तो य᳘त्र ते᳘ ययुरि᳘ति सुकृ᳘द्भिरेॗवैनᳫं स᳘लोकं करोति त᳘त्र त्वा देवः᳘ सविता᳘ दधात्वि᳘ति सविॗतैॗवैनᳫं स्वर्गे᳘ लोके᳘ दधाति प्रजा᳘पतये त्वा जु᳘ष्टम् प्रो᳘क्षामी᳘त्युपांश्वथो᳘पगृह्णाति॥  
## १३
अग्निः᳘ पशु᳘रासीत्॥  
ते᳘नायजन्त स᳘ एतं᳘ लोक᳘मजयद्य᳘स्मिन्नग्निः स᳘ ते लोको᳘ भविष्यति तं᳘ जेष्यसि पि᳘बैता᳘ अप इ᳘ति या᳘वानग्ने᳘र्विजयो या᳘वांलोको या᳘वदै᳘श्वर्यं ता᳘वांस्ते विजयस्ता᳘वांलोकस्ता᳘वदै᳘श्वर्यम् भविष्यती᳘त्येॗवैनं त᳘दाह॥  
## १४
वायुः᳘ पशु᳘रासीत्॥  
ते᳘नायजन्त स᳘ एतं᳘ लोक᳘मजयद्य᳘स्मिन्वायुः स᳘ ते लोको᳘ भविष्यति तं᳘ जेष्यसि पि᳘बैता᳘ अप इ᳘ति या᳘वान्वायो᳘र्विजयो या᳘वांलोको॥  
## १५
सू᳘र्यः पशु᳘रासीत्॥  
ते᳘नायजन्त स᳘ एतं᳘ लोक᳘मजयद्य᳘स्मिन्त्सू᳘र्यः स᳘ ते लोको᳘ भविष्यति तं᳘ जेष्यसि पि᳘बैता᳘ अप इ᳘ति या᳘वान्त्सू᳘र्यस्य विजयो या᳘वांलोको या᳘वदै᳘श्वर्यं ता᳘वांस्ते विजयस्ता᳘वांलोकस्ता᳘वदै᳘श्वर्यम् भविष्यती᳘त्येॗवैनं त᳘दाह तर्पयित्वा᳘श्वम् पु᳘नः संस्कृ᳘त्य प्रो᳘क्षणीरि᳘तरान्पशून्प्रो᳘क्षति तस्या᳘तः॥  
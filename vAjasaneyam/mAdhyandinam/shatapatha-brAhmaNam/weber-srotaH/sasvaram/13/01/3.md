+++
title = "३"

+++
## ०१
य᳘था वै᳘ हविषो᳘ऽहुतस्य स्क᳘न्देत् ॥  
एव᳘मेत᳘त्पशो᳘ स्कन्दति यं᳘ निक्तम᳘नालब्धमुत्सृज᳘न्ति य᳘त्स्तोकी᳘या जुहो᳘ति सर्वहु᳘तमेॗवैनं जुहोत्य᳘स्कन्दाया᳘स्कन्नᳫं हि तद्य᳘द्धुत᳘स्य स्क᳘न्दति सह᳘स्रं जुहोति सह᳘स्रसंमितो वै᳘ स्वर्गो᳘ लोकः᳘ स्वर्ग᳘स्य लोक᳘स्याभि᳘जित्यै ॥  
## ०२
त᳘दाहुः॥  
य᳘न्मिता᳘ जुहुयात्प᳘रिमितम᳘वरुन्धीतेत्य᳘मिता जुहोत्य᳘परिमितस्यैवा᳘वरुद्ध्याऽउवा᳘च ह प्रजा᳘पति स्तोकी᳘यासु वा᳘ऽअह᳘मश्वमेधᳫं स᳘ᳫं᳘स्थापयामि ते᳘न स᳘ᳫं᳘स्थितेनैवा᳘त ऊर्ध्वं᳘ चरामी᳘ति ॥  
## ०३
अग्न᳘ये स्वाहे᳘ति ॥  
अग्न᳘यऽएॗवैनं जुहोति सो᳘माय स्वाहे᳘ति सो᳘मायैॗवैनं जुहोत्यपां मो᳘दाय स्वाहे᳘त्यद्भ्य᳘ एॗवैनं जुहोति सवित्रे स्वाहे᳘ति सवित्र᳘ऽएॗवैनं जुहोति वाय᳘वे स्वाहे᳘ति वाय᳘वऽएॗवैनं जुहोति वि᳘ष्णवे स्वाहे᳘ति वि᳘ष्णवऽएॗवैनं जुहोती᳘न्द्राय स्वाहेती᳘न्द्रायैॗवैनं जुहोति बृ᳘हस्प᳘तये स्वाहे᳘ति बृ᳘हस्प᳘तयऽएॗवैनं जुहोति मित्रा᳘य स्वाहे᳘ति मित्रा᳘यैॗवैनं जुहोति व᳘रुणाय स्वाहे᳘ति व᳘रुणायैॗवैनं जुहोत्येता᳘वन्तो वै स᳘र्वे देवास्ते᳘भ्य एॗवैनं जुहोति प᳘राचीर्जुहोति प᳘राङिव वै᳘ स्वर्गो᳘ लोकः᳘ स्वर्ग᳘स्य लोक᳘स्याभि᳘जित्यै ॥  
## ०४
ईश्वरो वा᳘ऽएषः᳟ ॥  
प᳘राङ् प्रद᳘घोर्यः प᳘राचीरा᳘हुतीर्जुहो᳘ति पु᳘नरा᳘वर्ततेऽस्मि᳘न्नेव᳘ लोके प्र᳘तितिष्ठत्येता᳘ᳫं᳘ ह वाव स᳘ यज्ञ᳘स्य स᳘ᳫं᳘स्थितिमुवाचा᳘स्कन्दाया᳘स्कन्न᳘ᳫं᳘ हि तद्य᳘द्धुत᳘स्य स्क᳘न्दति ॥  
## ०५
य᳘था वै᳘ हविषो᳘ऽहुतस्य स्क᳘न्देत् ॥  
एव᳘मेत᳘त्पशो᳘ स्कन्दति यं प्रो᳘क्षितम᳘नालब्धमुत्सृज᳘न्ति य᳘द्रूपा᳘णि जुहो᳘ति सर्वहु᳘तमेॗवैनं जुहोत्य᳘स्कन्दाया᳘स्कन्न᳘ᳫं᳘ हि तद्य᳘द्धुत᳘स्य स्क᳘न्दति हिङ्कारा᳘य स्वा᳘हा हि᳘ङ्कृताय स्वाहे᳘त्येता᳘नि वाऽअ᳘श्वस्य रूपा᳘णि ता᳘न्येवा᳘वरुन्द्धे ॥  
## ०६
त᳘दाहुः॥  
अ᳘नाहुतिर्वै᳘ रूपा᳘णिॗ नैता᳘ होत᳘व्या इत्य᳘थो ख᳘ल्वाहुर᳘त्र वा᳘ऽअश्वमेधः सं᳘तिष्ठते य᳘द्रूपा᳘णि जुहो᳘ति होत᳘व्या एवे᳘ति बहिर्धा वा᳘ऽएत᳘माय᳘तनात्करोति भ्रा᳘तृव्यमस्मै जनयति यस्या᳘नायतनेऽन्य᳘त्राग्नेरा᳘हुतीर्जुहो᳘ति ॥  
## ०७
सावित्र्या᳘ एवे᳘ष्टेः ॥  
पुर᳘स्तादनुद्रु᳘त्य सकृ᳘देव᳘ रूपा᳘ण्याहवनी᳘ये जुहोत्याय᳘तनऽएवा᳘हुतीर्जुहो᳘तिॗ नास्मै भ्रा᳘तृव्यं जनयति यज्ञमुखे᳘-यज्ञमुखे जुहोति यज्ञ᳘स्य सं᳘तत्याऽअ᳘व्यवछेदाय ॥  
## ०८
तदाहुः॥  
य᳘द्यज्ञमुखे-यज्ञमुखे जुहुयात्पशु᳘भिॗर्व्यृध्येत पा᳘पोयान्त्स्यात्सकृ᳘देव᳘ होत᳘व्या न᳘ पशु᳘भिॗर्व्यृध्यते न पा᳘पीयान्भवत्यष्टा᳘चत्वारिᳫंशतं जुहोत्यष्टा᳘चत्वारिᳫंशदक्षरा ज᳘गती जा᳘गताः पश᳘वो ज᳘गत्यैॗवास्मै पशून᳘वरुन्द्धऽए᳘कम᳘तिरिक्तं जुहोति त᳘स्मादे᳘कः प्रजास्व᳘र्धुकः ॥ ३ ॥  

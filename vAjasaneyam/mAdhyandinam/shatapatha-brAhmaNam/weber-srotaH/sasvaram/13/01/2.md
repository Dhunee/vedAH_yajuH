+++
title = "२"

+++
## ०१
व्यृद्धमु वा᳘ऽएत᳘द्यज्ञ᳘स्य॥  
य᳘दयजु᳘ष्केण क्रिय᳘तऽइमा᳘मगृम्णन्रशना᳘मृतस्ये᳘त्यश्वाभिधा᳘नीमा᳘दत्ते य᳘जुष्कृत्यै यज्ञ᳘स्य स᳘मृद्ध्यै द्वा᳘दशारत्निर्भवति द्वा᳘दश मा᳘साः संवत्सरः᳘ संवत्सर᳘मेव᳘ यज्ञ᳘माप्नोति॥  
## ०२
त᳘दाहुः॥  
द्वा᳘दशारत्नी रशना᳘ कार्या३ त्र᳘योदशारत्नी३रि᳘त्यृषभो वा᳘ऽएष᳘ ऋतूनां य᳘त्संवत्सरस्त᳘स्य त्रयोदशो मा᳘सो विष्ट᳘पमृषभ᳘ एष᳘ यज्ञा᳘नां य᳘दश्वमेधो य᳘था वा᳘ऽऋषभ᳘स्य विष्ट᳘पमेव᳘मेत᳘स्य विष्ट᳘पं त्रयोदश᳘मरत्नि᳘ᳫं᳘ रशना᳘यामुपा᳘दध्यात्तद्य᳘थऽऋषभ᳘स्य विष्ट᳘पᳫं सᳫंस्त्रिय᳘ते तादृक्त᳘त् ॥  
## ०३
अभिधा᳘ असी᳘ति॥  
त᳘स्मादश्वमेधयाजी स᳘र्वा दिॗशोऽभि᳘जयति भु᳘वनमसी᳘ति भु᳘वनं त᳘ज्जयति यॗन्तासि धर्ते᳘ति यन्ता᳘रमेॗवैनं धर्ता᳘रं करोति स त्व᳘मग्निं᳘ वैश्वानरमि᳘त्यग्नि᳘मेॗवैनं वैश्वानरं᳘ गमयति स᳘प्रथसं गछे᳘ति प्रज᳘यैॗवैनं पशु᳘भिः प्रथयति स्वा᳘हाकृत इ᳘ति वषट्कार᳘ एॗवास्यैष᳘ स्वगा᳘ त्वा देवे᳘भ्य इ᳘ति देवे᳘भ्य एॗवैनᳫं स्वगा᳘ करोति प्रजा᳘पतयऽइ᳘ति प्राजापत्यो᳘ऽश्वः स्व᳘यैॗवैनं देव᳘तया स᳘मर्धयति॥  
## ०४
ईश्वरो वा᳘ऽएषः᳟ ॥  
आ᳘र्तिमा᳘र्तोर्यो᳘ ब्रह्म᳘णे देवेभ्यो᳘ऽप्रतिप्रोच्या᳘श्वं बध्ना᳘ति ब्र᳘ह्मन्न᳘श्वं भन्त्स्या᳘मि देवे᳘भ्यः प्रजा᳘पतये ते᳘न राध्यासमि᳘ति ब्रह्मा᳘णमा᳘मन्त्रयते ब्रह्म᳘णऽएॗवैनं प्रतिप्रो᳘च्य बध्नाति ना᳘र्तिमा᳘र्छति तं᳘ बधान देवे᳘भ्यः प्रजा᳘पतये ते᳘न राध्नुही᳘ति ब्रह्मा प्र᳘सौति स्व᳘यैॗवैनं देव᳘तया स᳘मर्धयत्य᳘थ प्रो᳘क्षत्यसा᳘वेव᳘ बन्धुः᳟ ॥  
## ०५
स प्रो᳘क्षति॥  
प्रजा᳘पतये त्वा जु᳘ष्टं प्रो᳘क्षामी᳘ति प्रजा᳘पतिर्वै᳘ देवा᳘नां वीर्यॗवत्तमो वीॗर्य᳘मेॗवास्मिन्दधाति त᳘स्माद᳘श्वः पशूनां᳘ वीॗर्य᳘वत्तमः॥  
## ०६
इन्द्राग्नि᳘भ्यां त्वा जु᳘ष्टं प्रो᳘क्षामी᳘ति॥  
इन्द्राग्नी वै᳘ देवा᳘नामोजस्वि᳘तमाऽओ᳘ज एॗवास्मिन्दधाति त᳘स्माद᳘श्वः पशूना᳘मोजस्वि᳘तमः ॥  
## ०७
वाय᳘वे त्वा जु᳘ष्टं प्रो᳘क्षामी᳘ति॥  
वायुर्वै᳘ देवा᳘नामा᳘शिष्ठो जव᳘मेॗवास्मिन्दधाति त᳘स्माद᳘श्वः पशूनामा᳘शिष्ठः ॥  
## ०८
विश्वेभ्यस्त्वा देवे᳘भ्यो जु᳘ष्टं प्रो᳘क्षामी᳘ति॥  
वि᳘श्वे वै᳘ देवा᳘ देवा᳘नां यशस्वि᳘तमा य᳘श एवास्मिन्दधाति त᳘स्माद᳘श्वः पशूनां᳘ यशस्वि᳘तमः स᳘र्वेभ्यस्त्वा देवे᳘भ्यो जुष्टं प्रो᳘क्षामी᳘ति॥  
## ०९
त᳘दाहुः॥  
य᳘त्प्राजापत्योऽश्वो᳘ऽथ कथा᳘प्यन्या᳘भ्यो देव᳘ताभ्यः प्रो᳘क्षती᳘ति स᳘र्वा वै᳘ देव᳘ता अश्वमेॗधेऽन्वा᳘यत्ता यदा᳘ह स᳘र्वेभ्यस्त्वा देवे᳘भ्यः प्रो᳘क्षामी᳘ति स᳘र्वा एॗवास्मिन्देव᳘ता अन्वा᳘यातयति त᳘स्मादश्वमेधे स᳘र्वा देव᳘ता अन्वा᳘यत्ताः पाप्मा वा᳘ऽएतं भ्रातृव्य ईप्सतिॗ योऽश्वमेधे᳘न य᳘जेत वज्रो᳘ऽश्वः परो म᳘र्तः परः श्वे᳘ति श्वा᳘नं चतुरक्ष᳘ᳫं᳘ हॗत्वाधस्पदम᳘श्वस्यो᳘पप्लावयति व᳘ज्रेणैॗवैनम᳘वक्रामतिॗ नैनं पाप्मा भ्रा᳘तृव्य आप्नोति ॥ २ ॥

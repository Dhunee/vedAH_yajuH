+++
title = "२"

+++
## ०१
अपराह्णे᳘ दीक्षेत॥  
पुरा᳘ केशश्मश्रो᳘र्व᳘पनाद्य᳘त्काम᳘येत त᳘दश्नीयाद्य᳘द्वा सम्प᳘द्येत व्रॗतᳫं ह्येॗवास्यातो᳘ ऽशनम् भ᳘वति य᳘द्यु ना᳘शिशिषेद᳘पि काॗमं नाश्नीयात्॥  
## ०२
अथो᳘त्तरेण शा᳘लाम् प᳘रिश्रयन्ति॥  
त᳘दुदकुम्भ᳘मुपनि᳘दधाति त᳘न्नापित उ᳘पतिष्ठते त᳘त्केशश्मश्रु᳘ च व᳘पते नखा᳘नि च नि᳘कृन्तते ऽस्ति वै पु᳘रुषस्यामेध्यं य᳘त्रास्या᳘पोॗ नोपति᳘ष्ठन्ते केशश्मश्रौ᳘ च वा᳘ अस्य नखे᳘षु चा᳘पो नो᳘पतिष्ठन्ते तद्य᳘त्केशश्मश्रु᳘ च व᳘पते नखा᳘नि च निकृन्त᳘ते मे᳘ध्यो भूत्वा᳘ दीक्षा इ᳘ति॥  
## ०३
तद्धै᳘के॥  
स᳘र्व एव᳘ वपन्ते स᳘र्व एव मे᳘ध्या भूत्वा᳘ दीक्षिष्यामह इ᳘ति त᳘दु त᳘था न᳘ कुर्याद्यद्वै᳘ केशश्मश्रु᳘ च व᳘पते नखा᳘नि च निकृन्त᳘ते त᳘देव मे᳘ध्यो भवति त᳘स्मादु केशश्मश्रु᳘ चैव व᳘पेत नखा᳘नि च नि᳘कृन्तेत॥  
## ०४
स वै᳘ नखा᳘न्येवा᳘ग्रे नि᳘कृन्तते॥  
दक्षिण᳘स्यैवा᳘ग्रे सव्य᳘स्य वा अ᳘ग्रे मानुषे᳘ ऽथैवं᳘ देवॗत्राङ्गु᳘ष्ठयोरेवा᳘ग्रे कनि᳘ष्ठिकयोर्वा अ᳘ग्रे मानुषे᳘ ऽथैवं᳘ देवत्रा॥  
## ०५
स द᳘क्षिणमेवा᳘ग्रे गोदा᳘नं वि᳘तारयति॥  
सव्यं वा अ᳘ग्रे मानुषे᳘ ऽथैवं᳘ देवत्रा॥  
## ०६
स द᳘क्षिणमेवा᳘ग्रे गोदा᳘नमॗभ्युनत्ति॥  
इमा आ᳘पः श᳘मु मे सन्तु देवीरि᳘ति स यदा᳘हेमा आ᳘पः श᳘मु मे सन्तु देवीरि᳘ति व᳘ज्रो वा आ᳘पो व᳘ज्रो हि वा आ᳘पस्त᳘स्माद्ये᳘नैता य᳘न्ति निम्नं᳘ कुर्वन्ति य᳘त्रोपति᳘ष्ठन्ते नि᳘र्दहन्ति तत्त᳘देत᳘मेॗवैतद्व᳘ज्रं शमयति त᳘थो हैनमेष व᳘ज्रः शान्तो न᳘ हिनस्ति त᳘स्मादाहेमा आ᳘पः श᳘मु मे सन्तु देवीरिति॥  
## ०७
अ᳘थ दर्भतरुणक᳘मन्त᳘र्दधाति॥  
ओ᳘षधे त्रा᳘यस्वे᳘ति व᳘ज्रो वै᳘ क्षुरस्त᳘थो हैनमेष व᳘ज्रः क्षुरो न᳘ हिनस्त्य᳘थ क्षुरे᳘णाभिनि᳘दधाति स्व᳘धितेॗ मैनᳫं हिंसीरि᳘ति व᳘ज्रो वै᳘ क्षुरस्त᳘थो हैनमेष व᳘ज्रः क्षुरो न᳘ हिनस्ति॥  
## ०८
प्रछि᳘द्योदपात्रे प्रा᳘स्यति॥  
तूष्णीमेवो᳘त्तरं गोदा᳘नमभ्युन᳘त्ति तूष्णीं᳘ दर्भतरुणक᳘मन्तर्दधाति तूष्णीं᳘ क्षुरे᳘णाभिनिधा᳘य प्रछि᳘द्योदपात्रे प्रा᳘स्यति॥  
## ०९
अ᳘थ नापिता᳘य क्षुरम् प्र᳘यछति॥  
स᳘ केशश्मश्रु᳘ वपति स᳘ यदा᳘ केशश्मश्रु व᳘पति॥  
## १०
अ᳘थ स्नाति॥  
अमेध्यो वै पु᳘रुषो यद᳘नृतं व᳘दति ते᳘न पू᳘तिरन्तरतो मे᳘ध्या वा आ᳘पो मे᳘ध्यो भूत्वा᳘ दीक्षा इ᳘ति पवि᳘त्रं वा आ᳘पः पवि᳘त्रपूतो दीक्षा इ᳘ति त᳘स्माद्वै᳘ स्नाति॥  
## ११
स᳘ स्नाति॥  
आ᳘पो अस्मा᳘न्मात᳘रः शुन्धयन्त्वि᳘ति घृते᳘न नो घृतप्वः᳘ पुनन्त्व् इ᳘ति त᳘द् वै᳘ सपूतं यं᳘ घृतेना᳘पुनंस्त᳘स्मादाह घृते᳘न नो घृतप्वः᳘ पुनन्त्वि᳘ति वि᳘श्वᳫं हि᳘ रिप्र᳘म् प्रव᳘हन्ति देवीरि᳘ति यद्वै वि᳘श्वᳫं स᳘र्वं तद्य᳘दमेध्यं᳘ रिप्रं तत्स᳘र्वᳫं ह्य᳘स्मादमेध्य᳘म् प्रव᳘हन्ति त᳘स्मादाह वि᳘श्वᳫं हि᳘ रिप्र᳘म् प्रव᳘हन्ति देवीरिति॥  
## १२
अ᳘थ प्रा᳘ङिवो᳘दङ्ङु᳘त्क्रामति॥  
उदि᳘दाभ्यः शु᳘चिरा᳘ पूत᳘ एमीत्युॗद्ध्याभ्यः शु᳘चिः पूत एति॥  
## १३
अ᳘थ वा᳘सः प᳘रिधत्ते॥  
सर्वत्वा᳘यैव स्वा᳘मेॗवास्मिन्नेतत्त्व᳘चं दधाति या᳘ ह वा᳘ इयं गोस्त्वक्पु᳘रुषे हैषा᳘ग्र आस॥  
## १४
ते᳘ देवा᳘ अब्रुवन्॥  
गौर्वा᳘ इदᳫं स᳘र्वं बिभर्ति ह᳘न्तॗ येयम् पु᳘रुषे त्वग्ग᳘व्येतां द᳘धाम त᳘यैषा व᳘र्षन्तं त᳘या हिमं त᳘या घृ᳘णिं तितिक्षिष्यत इ᳘ति॥  
## १५
ते ऽवछा᳘य पु᳘रुषम्॥  
ग᳘व्येतां त्व᳘चमदधुस्त᳘यैषा व᳘र्षन्तं त᳘या हिमं त᳘या घृ᳘णिं तितिक्षते॥  
## १६
अ᳘वछितो हि वै पु᳘रुषः॥  
त᳘स्मादस्य य᳘त्रैव क्व᳘ च कुशो᳘ वा य᳘द्वा विकृन्त᳘ति त᳘त एव लो᳘हितमु᳘त्पतति त᳘स्मिन्नेतां त्व᳘चमदधुर्वा᳘स एव त᳘स्माॗन्नान्यः पु᳘रुषाद्वा᳘सो बिभर्त्येताᳫं ह्य᳘स्मिंस्त्व᳘चम᳘दधुस्त᳘स्मादु सुवा᳘सा एव᳘ बुभूषेत्स्व᳘या त्वचा स᳘मृध्या इ᳘ति त᳘स्माद᳘प्यश्लील᳘ᳫं᳘ सुवा᳘ससं दिदृक्षन्ते स्व᳘या हि᳘ त्वचा स᳘मृद्धो भ᳘वति॥  
## १७
नो हा᳘न्ते गो᳘र्नग्नः᳘ स्यात्॥  
वे᳘द ह गौ᳘रह᳘मस्य त्व᳘चम् बिभर्मी᳘ति सा बि᳘भ्यती त्रसति त्व᳘चम् म आ᳘दास्यत इ᳘ति त᳘स्मादु गा᳘वः सुवा᳘ससमु᳘पैव नि᳘श्रयन्ते॥  
## १८
त᳘स्य वा एत᳘स्य वा᳘ससः॥  
अग्नेः᳘ पर्यासो भ᳘वति वायो᳘रनुछादो᳘ नीविः᳘ पितॄणा᳘ᳫं᳘ सर्पा᳘णाम् प्रघातो वि᳘श्वेषां देवा᳘नां त᳘न्तव आरोका न᳘क्षत्राणामेवᳫं हि वा᳘ एतत्स᳘र्वे देवा᳘ अन्वा᳘यत्तास्त᳘स्माद्दीक्षितव᳘सनम् भवति॥  
## १९
तद्वा अ᳘हतᳫं स्यात्॥  
अयातयाम᳘तायै तद्वै निष्पेष्टवै᳘ ब्रूयाद्य᳘देॗवास्या᳘त्रामेध्या᳘ कृण᳘त्ति वा व᳘यति वा त᳘दस्य मे᳘ध्यम᳘सदि᳘ति य᳘द्यु अ᳘हतᳫं स्या᳘दद्भि᳘रॗभ्युक्षेन्मे᳘ध्यमसदित्य᳘थो य᳘दिद᳘ᳫं᳘ स्नातव᳘स्यं नि᳘हितम᳘पल्पूलनकृतम् भवति ते᳘नो हा᳘पि दीक्षेत॥  
## २०
तत्प᳘रिधत्ते॥  
दीक्षातप᳘सोस्तनू᳘रसीत्य᳘दीक्षितस्य वा᳘अस्यैषा᳘ग्रे तनू᳘र्भवत्यथा᳘त्र दीक्षातप᳘सोस्त᳘स्मादाह दीक्षातप᳘सोस्तनू᳘रसीति तां᳘ त्वा शिवां᳘ शग्माम् प᳘रिदध इ᳘ति तां᳘ त्वा शिवा᳘ᳫं᳘ साध्वीम् प᳘रिदध इ᳘त्येॗवैत᳘दाह भद्रं व᳘र्णम् पु᳘ष्यन्नि᳘ति पापवा᳘ एषो᳘ ऽग्रे व᳘र्णम् पुष्यति य᳘ममुम᳘दीक्षितो ऽथा᳘त्र भद्रं त᳘स्मादाह भद्रं व᳘र्णम् पु᳘ष्यन्निति॥  
## २१
अ᳘थैनं शा᳘लाम् प्र᳘पादयति॥  
स᳘ धेन्वै᳘ चानडु᳘हश्चॗ नाश्नीयाद्धेन्वनडुहौ वा᳘ इदᳫं स᳘र्वम् बिभृतस्ते᳘ देवा᳘ अब्रुवन्धेन्वनडुहौ वा᳘ इदᳫं स᳘र्वम् बिभृतो ह᳘न्त य᳘दन्ये᳘षां व᳘यसां वीर्यं᳘ त᳘द्धेन्वनडुह᳘योर्द᳘धामे᳘ति स य᳘दन्ये᳘षां व᳘यसां वीर्य᳘मा᳘सीत्त᳘द्धेन्वनडुह᳘योरदधुस्त᳘स्माद्धेनु᳘श्चैॗवानड्वां᳘श्च भू᳘यिष्ठम् भुङ्क्तस्त᳘द्धैत᳘त्सर्वा᳘श्यमिव यो᳘ धेन्वनडुह᳘योरश्नीयाद᳘न्तगतिरिव तᳫं हा᳘द्भुतमभि᳘जनितोर्जाया᳘यै गर्भं नि᳘रबधीदि᳘ति पप᳘मकदि᳘ति पापी᳘ कीर्तिस्त᳘स्माद्धेन्वनडुह᳘योर्नाॗश्नीयात्त᳘दु होवाच या᳘ज्ञवल्क्यो ऽश्ना᳘म्येॗवाह᳘मंसलं चेद्भ᳘वती᳘ति॥  
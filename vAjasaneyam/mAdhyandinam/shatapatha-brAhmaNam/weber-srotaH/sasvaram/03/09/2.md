+++
title = "२"

+++
## ०१
य᳘त्र वै᳘ यज्ञ᳘स्य शिरो᳘ ऽछिद्यत॥  
त᳘स्य र᳘सो द्रुॗत्वापः प्र᳘विवेष ते᳘नैॗवैतद्र᳘सेना᳘पः स्यन्दन्ते त᳘मेॗवैतद्र᳘सᳫं स्य᳘न्दमानम् मन्यन्ते॥  
## ०२
स य᳘द्वसतीव᳘रीरछै᳘ति॥  
त᳘मेॗवैतद्र᳘समाहृ᳘त्य यज्ञे᳘ दधाति र᳘सवन्तं यज्ञं᳘ करोति त᳘स्माद्वसतीव᳘रीर᳘छैति॥  
## ०३
ता वै स᳘र्वेषु स᳘वनेषु वि᳘भजति॥  
स᳘र्वेष्वेॗवैतत्स᳘वनेषु र᳘सं दधाति स᳘र्वाणि स᳘वनानि र᳘सवन्ति करोति त᳘स्मात्स᳘र्वेषु वि᳘भजति॥  
## ०४
ता वै स्य᳘न्दमानानां गृह्णीयात्॥  
ऐद्धि स᳘ यज्ञ᳘स्य र᳘सस्तस्मात्स्य᳘न्दमानानां गृह्णीयात्॥  
## ०५
गोपीथा᳘य वा᳘ एता᳘ गृह्यन्ते॥  
स᳘र्वं वा᳘ इद᳘मन्य᳘दिलयति य᳘दिदं किं चा᳘पिॗ यो ऽयम् प᳘वते᳘ ऽथैता᳘ एवॗ नेलयन्ति त᳘स्मात्स्य᳘न्दमानानां गृह्णीयात्॥  
## ०६
दि᳘वा गृह्णीयात्॥  
प᳘श्यन्यज्ञ᳘स्य र᳘सं गृह्णानी᳘ति त᳘स्माद्दि᳘वा गृह्णीयादेत᳘स्मै वै᳘ गृह्णाति य᳘ एष त᳘पति वि᳘श्वेभ्योॗ ह्येना देवे᳘भ्यो गृह्णा᳘ति रश्म᳘यो ह्य᳘स्य वि᳘श्वे देवास्त᳘स्माद्दि᳘वा गृह्णीयाद्दि᳘वेव वा᳘ एष त᳘स्माद्वेव दि᳘वा गृह्णीयात्॥  
## ०७
एत᳘द्ध वै वि᳘श्वे देवाः᳟॥  
य᳘जमानस्य गृहाना᳘गछन्ति स यः᳘ पुॗरादित्य᳘स्यास्तमया᳘द्वसतीव᳘रीर्गृह्णा᳘ति य᳘था श्रे᳘यस्यागमिष्य᳘त्यावसथेनो᳘पकॢप्तेनोपा᳘सीतैवं तत्त᳘ एत᳘द्धविः प्र᳘विशन्ति त᳘ एता᳘सु वसतीव᳘रीषू᳘पवसन्ति स᳘ उपवसथः᳟॥  
## ०८
स यस्या᳘गृहीता अभ्यस्तमिया᳘त्॥  
तत्र प्रा᳘यश्चित्तिः क्रियते य᳘दि पुॗरेजानः स्या᳘न्निना᳘ह्याद्गृह्णीयाद्दि᳘वा हि त᳘स्य ताः᳘ पुरा᳘ गृहीता भ᳘वन्ति य᳘द्यु अ᳘नीजानः स्याद्य᳘ एनमीजान᳘ उपा᳘वसितो वा पर्य᳘वसितो वा स्यात्त᳘स्य निना᳘ह्याद्गृह्णीयाद्दि᳘वा हि त᳘स्य ताः᳘ पुरा᳘ गृहीता भ᳘वन्ति॥  
## ०९
य᳘द्यु एत᳘दुभ᳘यं न᳘ विन्दे᳘त्॥  
उल्कुषी᳘मेॗवादा᳘योपप᳘रेयात्ता᳘मुप᳘र्युपरि धार᳘यन्गृह्णीयाद्धि᳘रण्यं वोप᳘र्युपरि धार᳘यन्गृह्णीयात्त᳘देत᳘स्य रूपं᳘ क्रियते य᳘ एष त᳘पति॥  
## १०
अथातो गृह्णा᳘त्येव᳟॥  
हवि᳘ष्मतीरिमा [^2] आ᳘प इ᳘ति यज्ञ᳘स्यॗ ह्यासु र᳘सः प्रा᳘विशत्त᳘स्मादाह हवि᳘ष्मतीरि᳘मा आ᳘प इति हविष्मान् आ᳘विवासती᳘ति हवि᳘ष्माॗन्ह्येना य᳘जमान आवि᳘वासति त᳘स्मादाह हवि᳘ष्मान् आ᳘विवासती᳘ति॥  

[^2]: हवि᳘ष्मां३ऽ A. 

## ११
हवि᳘ष्मान्देवो᳘ अध्वर इ᳘ति॥  
अध्वरो वै᳘ यज्ञस्तद्य᳘स्मै यज्ञा᳘य गृह्णा᳘ति त᳘ᳫं᳘ हवि᳘ष्मन्तं करोति त᳘स्मादाह हवि᳘ष्मान्देवो᳘ अध्वर इ᳘ति॥  
## १२
हवि᳘ष्मान् [^3] अस्तु सू᳘र्य इ᳘ति॥  
एत᳘स्मै वै᳘ गृह्णाति य᳘ एष त᳘पति वि᳘श्वेभ्योॗ ह्येना देवे᳘भ्यो गृह्णा᳘ति रश्म᳘यो ह्य᳘स्य वि᳘श्वे देवास्त᳘स्मादाह हवि᳘ष्मान् अस्तु सू᳘र्य इ᳘ति॥  

[^3]: हवि᳘ष्मां३ऽ A. 

## १३
ता᳘ आहृ᳘त्य जघ᳘नेन गा᳘र्हपत्यᳫं सादयति॥  
अग्नेर्वो᳘ ऽपन्नगृहस्य स᳘दसि सादयामी᳘त्यग्नेर्वो᳘ ऽनार्तगृहस्य स᳘दसि सादयामी᳘त्येॗवैत᳘दाहा᳘थ यॗदाग्नीषोमी᳘यः पशुः᳘ संति᳘ष्ठते᳘ ऽथ प᳘रिहरति व्यु᳘त्क्रामते᳘त्याहा᳘ग्रेण हविर्धा᳘ने य᳘जमान आस्ते ता आ᳘दत्ते॥  
## १४
स द᳘क्षिणेन नि᳘ष्क्रामति॥  
ता द᳘क्षिणायां श्रो᳘णौ सादयतीन्द्राग्न्यो᳘र्भागधे᳘यी स्थे᳘ति वि᳘श्वेभ्योॗ ह्येना देवे᳘भ्यो गृह्णा᳘तीन्द्राग्नी हि वि᳘श्वे देवास्ताः पु᳘नराहृत्या᳘ग्रेण प᳘त्नीᳫं सादयति स᳘ जघ᳘नेन प᳘त्नीम् पर्ये᳘त्य ता आ᳘दत्ते॥  
## १५
स उ᳘त्तरेण नि᳘ष्क्रामति॥  
ता उ᳘त्तरायां श्रो᳘णौ सादयति मित्राव᳘रुणयोर्भागधे᳘यी स्थे᳘तिॗ नैव᳘ᳫं᳘ सादयेद᳘तिरिक्तमेतॗन्नैव᳘ᳫं᳘ सम्पत्स᳘म्पद्यत इन्द्राग्न्यो᳘र्भागधे᳘यी स्थे᳘त्येव᳘ ब्रूयात्त᳘देवा᳘नतिरिक्तं त᳘था सम्पत्स᳘म्पद्यते॥  
## १६
गु᳘प्त्यै वा᳘ एताः प᳘रिह्रियन्ते॥  
अग्निः᳘ पुर᳘स्ताद᳘थैताः᳘ समन्तम् प᳘ल्यङ्ग्यन्ते नाष्ट्रा र᳘क्षांस्यपघ्न᳘त्यस्ता आ᳘ग्नीध्रे सादयति वि᳘श्वेषां देवा᳘नाम् भागधे᳘यी स्थे᳘ति त᳘दासु वि᳘श्वान्देवान्त्सं᳘वेशयत्येते वै व᳘सतां व᳘रं त᳘स्माद्वसतीव᳘र्यो ना᳘म व᳘सताᳫं ह वै व᳘रम् भवति य᳘ एव᳘मेतद्वे᳘द॥  
## १७
ता᳘नि वा᳘ एता᳘नि सप्त य᳘जूंषि भवन्ति॥  
चतु᳘र्भिर्गृह्णात्ये᳘केन जघ᳘नेन गार्हपत्यᳫं सादयत्ये᳘केन प᳘रिहरत्ये᳘केना᳘ग्नीध्रे ता᳘नि सप्त य᳘त्र वै᳘ वाचः प्र᳘जातानि छ᳘न्दांसि सप्त᳘पदा वै ते᳘षाम् पराॗर्ध्या श᳘क्वर्येता᳘मभिसम्प᳘दं त᳘स्मात्सप्त य᳘जूंषि भवन्ति॥  
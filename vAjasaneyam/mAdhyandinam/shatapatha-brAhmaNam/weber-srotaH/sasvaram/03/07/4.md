+++
title = "४"

+++
## ०१
पा᳘शं कृत्वा प्र᳘तिमुञ्चति॥  
ऋत᳘स्य त्वा देवहविः पा᳘शेन प्र᳘तिमुञ्चामी᳘ति वरुॗण्या वा᳘ एषा यद्र᳘ज्जुस्त᳘देनमेत᳘दृत᳘स्यैव पाशे प्र᳘तिमुञ्चति त᳘थो हैनमेषा᳘ वरुॗण्या र᳘ज्जुर्न᳘ हिनस्ति॥  
## ०२
ध᳘र्षा मा᳘नुष इ᳘ति॥  
न वा᳘ एतम᳘ग्रे मनुॗष्यो ऽधृष्णोत्स य᳘देवर्त᳘स्य पा᳘शेनैत᳘द्देवहविः᳘ प्रतिमुञ्चत्य᳘थैनम् मनुॗष्यो धृष्णोति त᳘स्मादाह ध᳘र्षा मा᳘नुष इ᳘ति॥  
## ०३
अ᳘थ नियुनक्ति॥  
देव᳘स्य त्वा सवितुः᳘ प्रसॗवे ऽश्वि᳘नोर्बाहु᳘भ्याम् पूष्णो ह᳘स्ताभ्यामग्नीषो᳘माभ्यां जु᳘ष्टं नि᳘युनज्मी᳘ति तद्य᳘थैॗवादो᳘ देव᳘तायै हवि᳘र्गृह्ण᳘न्नादिश᳘त्येव᳘मेॗवैत᳘द्देव᳘ताभ्यामा᳘दिशत्य᳘थ प्रो᳘क्षत्ये᳘को वै प्रो᳘क्षणस्य ब᳘न्धुर्मे᳘ध्यमेॗवैत᳘त्करोति॥  
## ०४
स प्रो᳘क्षति॥  
अद्भ्यस्त्वौ᳘षधीभ्य इ᳘ति तद्य᳘त एव᳘ सम्भ᳘वति त᳘त एॗवैतन्मे᳘ध्यं करोतीदᳫं हि᳘ यदा व᳘र्षत्यथौ᳘षधयो जायन्त ओ᳘षधीर्जॗग्ध्वापः᳘ पीत्वा त᳘त एष र᳘सः स᳘म्भवति र᳘साद्रे᳘तो रे᳘तसः पश᳘वस्तद्य᳘त एव᳘ सम्भ᳘वति य᳘तश्च जा᳘यते तत एॗवैतन्मे᳘ध्यं करोति॥  
## ०५
अ᳘नु त्वा माता᳘ मन्यताम᳘नु पिते᳘ति॥  
स हि᳘ मातुश्चा᳘धि पितु᳘श्च जा᳘यते तद्य᳘त एव जा᳘यते त᳘त एॗवैत᳘न्मेध्यं करोत्य᳘नु भ्रा᳘ता स᳘गर्भ्यो᳘ ऽनु स᳘खा स᳘यूथ्य इ᳘ति स य᳘त्ते ज᳘न्म ते᳘न त्वा᳘नुमतमा᳘रभ इ᳘त्येॗवैत᳘दाहाग्नीषो᳘माभ्यां त्वा जु᳘ष्टम् प्रो᳘क्षामी᳘ति तद्या᳘भ्यां देव᳘ताभ्यामार᳘भते ता᳘भ्याम् मे᳘ध्यं करोति॥  
## ०६
अथो᳘पगृह्णाति॥  
अपा᳘म् पेरु᳘रसी᳘ति त᳘देनमन्तरतो मे᳘ध्यं करोत्य᳘थाध᳘स्तादु᳘पोक्षत्या᳘पो देवीः᳘ स्वदन्तु स्वाॗत्तं चित्स᳘द्देवहविरि᳘ति त᳘देनᳫं सर्व᳘तो मे᳘ध्यं करोति॥  
## ०७
अ᳘थाहाग्न᳘ये समिध्य᳘मानाया᳘नुब्रूही᳘ति॥  
स उ᳘त्तरमाघार᳘माघार्या᳘संस्पर्शयन्त्स्रु᳘चौ पर्ये᳘त्य जुह्वा᳘ पशुᳫं स᳘मनक्ति शि᳘रो वै᳘ यज्ञस्यो᳘त्तर आघार᳘ एष वा अ᳘त्र यज्ञो᳘ भवति य᳘त्पशुस्त᳘द्यज्ञ᳘ एॗवैतछि᳘रः प्र᳘तिदधाति त᳘स्माज्जुह्वा᳘ पशुᳫं स᳘मनक्ति॥  
## ०८
स᳘ लला᳘टे स᳘मनक्ति॥  
सं᳘ ते प्राणो वा᳘तेन गछतामि᳘ति सम᳘ङ्गानि य᳘जत्रैरित्य᳘ᳫं᳘सयोः सं᳘ यज्ञ᳘पतिराशिषे᳘ति श्रो᳘ण्योः स य᳘स्मै का᳘माय पशु᳘माल᳘भन्ते तत्प्रा᳘प्नुही᳘त्येॗवैत᳘दाह॥  
## ०९
इदं वै पशोः᳘ संज्ञप्य᳘मानस्य॥  
प्राणो वा᳘तम᳘पिपद्यते तत्प्रा᳘प्नुहि य᳘त्ते प्राणो वा᳘तमपिप᳘द्याता इ᳘त्येॗवैत᳘दाह समङ्गानि य᳘जत्रैरित्य᳘ङ्गैर्वा᳘ अस्य यजन्ते तत्प्रा᳘प्नुहि यत्ते᳘ ऽङ्गैर्य᳘जान्ता इ᳘त्येॗवैत᳘दाह स᳘ यज्ञ᳘पतिराशिषे᳘ति य᳘जमानस्य वा᳘ एते᳘नाशि᳘षमा᳘शास्ते तत्प्रा᳘प्नुहि यत्त्व᳘या य᳘जमानायाशि᳘षमाशा᳘सान्ता इ᳘त्येॗवैत᳘दाह साद᳘यति स्रु᳘चाव᳘थ प्रवराया᳘श्रावयतिॗ सो ऽसा᳘वेव ब᳘न्धुः॥  
## १०
अ᳘थ द्विती᳘यमा᳘श्रावयति॥  
द्वौ ह्य᳘त्र हो᳘तारौ भ᳘वतः स᳘ मैत्रावरुणाया᳘हैॗवाश्राव᳘यति य᳘जमाॗनं त्वेव प्र᳘वृणीते ऽग्नि᳘र्ह दै᳘वीनां विशा᳘म् पुरएते᳘त्यग्निर्हि᳘ देव᳘तानाम् मु᳘खं त᳘स्मादाहाग्नि᳘र्ह दै᳘वीनां विशा᳘म् पुरएते᳘त्ययं य᳘जमानो मनुॗष्याणामि᳘ति तᳫं हि सो ऽन्व᳘र्धो भवति य᳘स्मिन्न᳘र्धे य᳘जते त᳘स्मादाहायं य᳘जमानो मनुॗष्याणामि᳘ति त᳘योरस्थूरि गा᳘र्हपत्यं दीदयछतᳫं हि᳘मा द्वा यू इ᳘ति त᳘योर᳘नार्तानि गा᳘र्हपत्यानि शतं᳘ वर्षा᳘णि सन्त्वि᳘त्येॗवैत᳘दाह॥  
## ११
रा᳘धांसी᳘त्सम्पृञ्चानाव᳘सम्पृञ्चानौ तन्व᳘ इ᳘ति॥  
रा᳘धांस्येव सम्पृञ्चाथाम् ना᳘पि तनूरि᳘त्येॗवैत᳘दाह तौ᳘ ह य᳘त्तनूर᳘पि सम्पृञ्चीया᳘ताॗम् प्राग्निर्य᳘जमानं दहेत्स य᳘दग्नौ जुहो᳘ति त᳘देॗषो ऽग्न᳘ये प्र᳘यछत्य᳘थ या᳘मेवा᳘त्रर्त्वि᳘जो य᳘जमानायाशि᳘षमाशा᳘सते ता᳘मस्मै स᳘र्वामग्निः स᳘मर्धयति तद्रा᳘धांस्येव स᳘म्पृञ्चाते ना᳘पि तनूस्त᳘स्मादाह रा᳘धांसी᳘त्सम्पृञ्चानाव᳘सम्पृञ्चानौ तन्व᳘ इ᳘ति॥  
+++
title = "१"

+++
## ०१
विश्व᳘रूपं वै᳘ त्वा᳘ष्ट्र᳘म् इ᳘न्द्रो ऽहन् ॥  
तं᳘ त्व᳘ष्टा᳘ हत᳘पुत्रोॗ ऽभ्यचरॗत् सो ऽभिचरणी᳘यम् अ᳘पेन्द्रᳫं सो᳘मम् आ᳘हरत् त᳘स्ये᳘न्द्रो यज्ञवेशसं᳘ कृत्वा᳘ प्रा᳘स᳘हा᳘ सो᳘मम् अपिबत् स᳘ वि᳘ष्वॗङ् व्यार्छत् त᳘स्येन्द्रियं᳘ वीॗर्यम् अ᳘ङ्गा᳘दङ्गा᳘द् अस्रवत् ॥  
## ०२
त᳘स्या᳘क्षिभ्या᳘म् एव᳘ ते᳘जो ऽस्रवत्᳟᳟ ॥  
सो ऽजः᳘ पशु᳘र् अभवद् धूम्रो᳘ ऽथ य᳘त् प᳘क्ष्मभ्यस् ते᳘ गोधू᳘मा᳘ य᳘द् अ᳘श्रुभ्यस् त᳘त् कु᳘वलम् ॥  
## ०३
ना᳘सिका᳘भ्या᳘म् एॗवास्य वीॗर्यम् अस्रवत् ॥  
सो᳘ ऽविः पशु᳘र् अभवन् मेषो᳘ ऽथ य᳘च् छलेष्म᳘णस् ता᳘ उपवा᳘का᳘ य᳘त् स्नीहा᳘ त᳘द् ब᳘दरं ॥  
## ०४
मु᳘खा᳘द् एॗवास्य बलम् अस्रवत् ॥  
स᳘ गौः᳘ पशु᳘र् अभवद् ऋषभो᳘ ऽथ ये᳘ फे᳘ना᳘स् ते᳘ य᳘वा᳘ य᳘त् स्ने᳘हस् त᳘त् कर्क᳘न्धु ॥  
## ०५
श्रो᳘त्रा᳘द् एॗवास्य य᳘शो ऽस्रवत् ॥  
त᳘द् ए᳘कशफम् अभवद् अ᳘श्वो ऽश्वतरो᳘ गर्दभः᳟॥  
## ०६
स्त᳘ना᳘भ्या᳘म् एॗवास्य शुक्र᳘म् अस्रवत् ॥  
त᳘त् प᳘यो ऽभवत् पशुनां᳘ ज्यो᳘तिर् उ᳘रस एॗवास्य हृ᳘दया᳘त् त्वि᳘षिर् अस्रवत् स᳘ श्येॗनो ऽपा᳘ष्ठिॗहाभवद् व᳘यसाᳫं᳘ रा᳘जा᳟॥  
## ०७
ना᳘भ्या᳘ एॗवास्य शूॗषो ऽस्रवत् ॥  
त᳘त् सो᳘सम् अभवन् ना᳘यो न᳘ हि᳘रण्यᳫं रे᳘तस एॗवास्य रूप᳘म् अस्रवत् त᳘त् सुव᳘र्णᳫं हि᳘रण्यम् अभवच् छिश्ना᳘द् एॗवास्य र᳘सो ऽस्रवत् सा᳘ परिस्रु᳘द् अभवत् स्फिगी᳘भ्या᳘म् एॗवास्य भा᳘मो ऽस्रवत् सा᳘ सु᳘रा᳘भवद् अ᳘न्नस्य र᳘सः ॥  
## ०८
मू᳘त्रा᳘द् एॗवास्यौ᳘जो ऽस्रवत् ॥  
स᳘ वृ᳘को ऽभवद् आ᳘रण्या᳘णां᳘ पशूनां᳘ जूति᳘र् ऊ᳘वध्या᳘द् एॗवास्य मन्यु᳘र् अस्रवत् स᳘ व्या᳘घ्रो ऽभवद् आ᳘रण्या᳘णां᳘ पशूनाᳫं᳘ रा᳘जा᳘ लो᳘हिता᳘द् एॗवास्य स᳘हो ऽस्रवत् स᳘ सिᳫं᳘हो ऽभवद् आ᳘रण्या᳘नां᳘ पशूना᳘म् ईशः᳟॥  
## ०९
लो᳘मभ्य एॗवास्य चित्त᳘म् अस्रवत् ॥  
ते᳘ श्या᳘मा᳘का᳘ अभवंस् त्वच᳘ एॗवास्या᳘पचितिर् अस्रवॗत् सो ऽश्वत्थो᳘ व᳘नस्प᳘तिर् अभवन् माᳫं᳘से᳘भ्य एॗवास्यो᳘र्ग् अस्रवत् स᳘ उदुम्ब᳘रो ऽभवद् अ᳘स्थिभ्य एॗवास्य स्वॗधास्रवत् स᳘ न्यग्रो᳘धो ऽभवन् मज्ज᳘भ्य एॗवास्य भक्षः᳘ सोमपीॗथो ऽस्रवत् ते᳘ व्रीह᳘यो ऽभवन्न् एव᳘म् अस्येन्द्रिया᳘णि वीॗर्याणि व्यु᳘दक्रा᳘मन् ॥  
## १०
अ᳘थ ह वै᳘ त᳘र्हि ॥  
न᳘मुचिनैॗवासुरे᳘ण सह᳘ चचा᳘र स᳘ ऐक्षत न᳘मुचिर् अपुनर्वा᳘ अय᳘म् अभूद् ध᳘न्ता᳘स्येन्द्रियं᳘ वीॗर्यᳫं सोमपीथ᳘म् अन्ना᳘द्यᳫं ह᳘रा᳘णी᳘ति त᳘स्यैत᳘यैव᳘ सु᳘रयेन्द्रियं᳘ वीॗर्यᳫं सोमपीथ᳘म् अन्ना᳘द्यम् अहरत् स᳘ हॗ न्यर्णः शिश्ये तं᳘ देवा᳘ उपसं᳘जग्मिरे श्रेष्ठो᳘ वै᳘ नो ऽय᳘म् अभूत् त᳘म् इमं᳘ पाॗप्माविदद् ध᳘न्तेमं᳘ भिषज्या᳘मे᳘ति᳟᳟ ॥  
## ११
ते ऽश्वि᳘ना᳘व् अब्रुवन् ॥  
युवं᳘ वै᳘ ब्रह्मा᳘णौ भिष᳘जौ स्थो युव᳘म् इमं᳘ भिषज्यतम् इ᳘ति ता᳘व् अब्रूता᳘म् अ᳘स्तु नौ भा᳘ग᳘ इ᳘तिॗ ते ऽब्रुवन् य᳘ एॗषो ऽजः᳘ स᳘ वां᳘ भा᳘ग᳘ इ᳘ति त᳘थे᳘ति त᳘स्मा᳘द् आ᳘श्विनो᳘ धूम्रो᳘ भवति ॥  
## १२
ते᳘ स᳘रस्वतीम् अब्रुवन् ॥  
त्वं᳘ वै᳘ भै᳘ष्ज्यम् असि त्व᳘म् इमं᳘ भिषज्ये᳘तिॗ साब्रवीद् अ᳘स्तु मे भा᳘ग᳘ इ᳘तिॗ ते ऽब्रुवन् य᳘ एषो᳘ ऽविः स᳘ ते भा᳘ग᳘ इ᳘ति त᳘थे᳘ति त᳘स्मा᳘त् सा᳘रस्वतो᳘ मेषो᳘ भवति ॥  
## १३
अ᳘था᳘ब्रुवन् ॥  
एता᳘व् अद्वा᳘ अस्मि᳘न्न् एत᳘र्हि या᳘वद् अय᳘म् ऋषॗभोॗ ऽस्यैॗवायम् अस्त्व् इ᳘ति त᳘थे᳘ति त᳘स्मा᳘द् ऐन्द्र᳘ ऋषभो᳘ भवति ॥  
## १४
ता᳘व् अश्वि᳘नौ च स᳘रस्वती च ॥  
इन्द्रियं᳘ वीॗर्यं न᳘मुचेर् आ᳘हृ᳘त्य त᳘द् अस्मिन् पु᳘नर् अदधुस् तं᳘ पा᳘प्मॗनो ऽत्रा᳘यन्त सुत्रा᳘तं बतैनं पा᳘प्म᳘नो ऽत्रा᳘स्मही᳘ति त᳘द् वा᳘व᳘ सौत्रा᳘मॗण्य् अभवत् त᳘त् सौत्रा᳘मण्यै᳘ सौत्रा᳘मणीत्वं᳘ त्रा᳘यते मृत्यो᳘र् आ᳘त्मा᳘नम् अ᳘प पा᳘प्मा᳘नᳫं हते य᳘ एव᳘म् एत᳘त् सौत्रा᳘मण्यै᳘ सौत्रा᳘मणीत्वं᳘ वे᳘द त्र᳘यस्त्रिᳫंशद् द᳘क्षिणा᳘ भवन्ति त्र᳘यस्त्रिᳫंशद् धि᳘ तं᳘ देव᳘ता᳘ अ᳘भिषज्यंस् त᳘स्मा᳘द् आ᳘हुर् भेषजं᳘ द᳘क्षिणा᳘ इ᳘ति ॥  
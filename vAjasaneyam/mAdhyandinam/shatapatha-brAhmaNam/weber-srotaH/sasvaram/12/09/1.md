+++
title = "१"

+++
## ०१
एत᳘स्माद्वै᳘ यज्ञात्पु᳘रुषो जायते ॥  
स य᳘द्ध वा᳘ऽअस्मिं᳘लोके पु᳘रुषो᳘ऽन्नम᳘त्ति त᳘देनममु᳘ष्मिंलोके प्र᳘त्यत्ति स वा᳘ऽएष᳘ परिस्रु᳘तो यज्ञ᳘स्तायतेऽनाद्या वै᳘ ब्राह्मणे᳘न परिस्रुत्स᳘ एत᳘स्मादनाद्या᳘ज्जायते तँ᳘ हामु᳘ष्मिंलोके᳘ऽन्नं न प्र᳘त्यत्ति त᳘स्मादेष᳘ ब्राह्मणयज्ञ᳘ एव य᳘त्सौत्रामणी᳟ ॥  
## ०२
त᳘स्य लो᳘मान्येव श᳘ष्पाणि ॥  
त्वक्तो᳘क्मानि माँसं᳘ लाजा अ᳘स्थि कारोतरो᳘ मज्जा मा᳘सरँ र᳘सः परिस्रुन्नग्न᳘हुर्लो᳘हितँ रे᳘तः प᳘यो मू᳘त्रँ सुरो᳘वध्यं ब᳘ल्कसम् ॥  
## ०३
हृ᳘दयमेॗवास्यैन्द्रः᳘ पुरोडा᳘शः ॥  
य᳘कृत्सावित्रः᳘ क्लोमा᳘ वारुणो म᳘तस्नेऽएॗवास्या᳘श्वत्थं च पा᳘त्रमौ᳘दुम्बरं च पित्तं नै᳘यग्रोधमान्त्रा᳘णि स्था᳘ल्यो गु᳘दा उपशया᳘नि श्येनपत्त्रे᳘ प्लीॗहासन्दी ना᳘भिः कुम्भो᳘ वनिष्ठुः᳘ प्लाशिः᳘ शता᳘तृष्णा तद्यत्सा᳘ बहुधा वि᳘तृष्णा भ᳘वति त᳘स्मात्प्लाशि᳘र्बहुधा वि᳘कृत्तो मु᳘खँ स᳘तं जिह्वा᳘ पवि᳘त्रं च᳘प्यं पायु᳘र्वस्तिर्वा᳟लः ॥  
## ०४
अ᳘ङ्गान्येॗवास्याश्विनः᳘ पशुः᳟ ॥  
आत्मा᳘ सारस्वतो᳘ रूप᳘मैन्द्र᳘ ऋषभस्त᳘स्मादाहुर्गा᳘वः पु᳘रुषस्य रूपमित्या᳘युर्हि᳘रण्यं त᳘छत᳘मानं भवति त᳘स्माछता᳘युः पु᳘रुषः ॥  
## ०५
च᳘क्षुषीऽएॗवास्याश्विनौ ग्र᳘हौ ॥  
प᳘क्ष्माणि गोधूमसक्त᳘वश्च कुवलसक्त᳘वश्च ना᳘सिकेऽएॗवास्य सारस्वतौ ग्र᳘हाव᳘थ या᳘नि ना᳘सिकयोर्लो᳘मानि ता᳘न्युपवाकसक्त᳘वश्च बदरसक्त᳘वश्च श्रो᳘त्रेऽएॗवास्यैन्द्रौ ग्र᳘हाव᳘थ या᳘नि क᳘र्णयोर्लो᳘मानि या᳘नि च भ्रु᳘वोस्ता᳘नि यवसक्त᳘वश्च कर्कन्धुसक्त᳘वश्च ॥  
## ०६
अ᳘थ या᳘न्युप᳘स्थे लो᳘मानि ॥  
या᳘नि चाध᳘स्तात्ता᳘नि वृकलोमान्य᳘थ यान्यु᳘रसि लो᳘मानि या᳘नि च निकक्ष᳘योस्ता᳘नि व्याघ्रलोमा᳘नि के᳘शाश्च श्म᳘श्रूणि च सिँहलोमा᳘नि ॥ 
## ०७
त्र᳘यः पश᳘वो भवन्ति ॥  
त्रेधाविहितो वा᳘ऽअयं पु᳘रुषस्याॗत्मात्मा᳘नमेॗवास्य तै᳘ स्पृणोति यद᳘वाङ्ना᳘भेस्त᳘दाश्विने᳘न य᳘दूर्ध्वं ना᳘भेरवाची᳘नँ शीर्ष्णस्त᳘त्सारस्वते᳘न शि᳘र ऐन्द्रे᳘ण यथारूप᳘मेव᳘ यथादेवत᳘मात्मा᳘नं मृत्यो᳘ स्पृॗत्वामृ᳘तं कुरुते ॥  
## ०८
त्र᳘यः पुरोडा᳘शा भवन्ति ॥  
त्रेधाविहितं वा᳘ऽइदं पु᳘रुषस्य व᳘यो व᳘य एॗवास्य तै᳘ स्पृणोति पूर्ववयस᳘मेॗवैन्द्रे᳘ण मध्यमवयसँ᳘ सावित्रे᳘णोत्तमवयसं᳘ वारुणे᳘न यथारूप᳘मेव᳘ यथादेवतं व᳘यो मृत्यो᳘ स्पृॗत्वामृ᳘तं कुरुते ॥  
## ०९
षड्ग्र᳘हा भवन्ति ॥  
षड्वा᳘ऽइमे᳘ शीर्ष᳘न्प्राणाः᳘ प्राणा᳘नेॗवास्य तै᳘ स्पृणोति च᳘क्षुषीऽएॗवाश्विना᳘भ्यां ना᳘सिके सारस्वता᳘भ्याँ श्रो᳘त्रेऽऐन्द्रा᳘भ्यां यथारूप᳘मेव᳘ यथादेवत᳘मात्मा᳘नं मृत्यो᳘ स्पृॗत्वामृ᳘तं कुरुते ॥  
## १०
सं᳘तता याज्यापुरोऽनुवाॗक्या भवन्ति ॥  
समानदेव᳘त्याः प्राणा᳘नाँ सं᳘तत्याऽअ᳘व्यवछेदाय स᳘र्वाः पुरोऽनुवाॗक्या भ᳘वन्ति स᳘र्वा याॗज्यास्त᳘स्मात्प्राणाः स᳘र्वे प᳘राञ्चः स᳘र्वे प्रत्य᳘ञ्चः स᳘र्वाः प्रथमा भ᳘वन्ति स᳘र्वा मध्यमाः स᳘र्वा उत्तमास्त᳘स्मात्प्राणाः स᳘र्वे प्रथमाः स᳘र्वे मध्यमाः स᳘र्वऽउत्तमाः स᳘र्वेषां ग्र᳘हाणां द्वे᳘ याज्यापुरोऽनुवाॗक्ये भवतः प्राणोदान᳘योस्त᳘द्रूपं᳘ प्राणोदाना᳘वेवा᳘वरुन्द्धे त᳘स्मात्स᳘र्वे प्राणाः᳘ प्राणोदान᳘योरेव प्र᳘तिष्ठिताः ॥  
## ११
स वा᳘ऽएष᳘ आॗत्मैव य᳘त्सौत्रामणी᳟ ॥  
म᳘न एव᳘ प्रत्य᳘क्षाद्वाग्य᳘जमानस्त᳘स्याॗत्मेव वे᳘दिः प्रॗजोत्तरवेदिः᳘ पश᳘वो बर्हिर᳘ङ्गान्यृत्विजो᳘ऽस्थीनीध्म आ᳘ज्यं मज्जा मु᳘खमग्निर᳘न्नमा᳘हुतिर्व᳘यः सँस्था त᳘स्मात्सौत्रामॗण्येजानो व᳘य उ᳘पगछति ॥  
## १२
तद्यौ᳘ ह वा᳘ऽइमौ पु᳘रुषाविवाक्ष्योः᳘ ॥  
एता᳘वेॗवाश्वि᳘नाव᳘थ य᳘त्कृष्णं त᳘त्सारस्वतं य᳘छुक्लं त᳘दैन्द्रं तद्य᳘दाश्विने᳘ पशौ᳘ सत्य᳘थैता᳘ देव᳘ताः सह य᳘जत्येता᳘न्येॗवैत᳘त्सार्धं᳘ कृॗत्वात्म᳘न्धत्ते ॥  
## १३
म᳘न एवे᳘न्द्रः ॥  
वाक्स᳘रस्वती श्रो᳘त्रेऽअश्वि᳘नौ यद्वै म᳘नसा ध्या᳘यति त᳘द्वाचा᳘ वदति य᳘द्वाचा व᳘दति तत्क᳘र्णाभ्याँ शृणोति तद्य᳘त्सारस्वते᳘ पशौ सत्य᳘थैता देव᳘ताः सह य᳘जत्येता᳘न्येॗवैत᳘त्सार्धं᳘ कृॗत्वात्म᳘न्धत्ते ॥  
## १४
प्राण᳘ एवे᳘न्द्रः ॥  
जिह्वा स᳘रस्वती ना᳘सिकेऽअश्वि᳘नौ यद्वै᳘ प्राणेना᳘न्नमात्म᳘न्प्रण᳘यते त᳘त्प्राण᳘स्य प्राणत्वं᳘ जिह्व᳘या वाऽअ᳘न्नस्य र᳘सं वि᳘जानाति ना᳘सिकेऽउ वै᳘ प्राण᳘स्य प᳘न्थास्तद्य᳘दैन्द्रे᳘ पशौ᳘ सत्य᳘थैता᳘ देव᳘ताः सह य᳘जत्येता᳘न्येॗवैत᳘त्सार्धं᳘ कृॗत्वात्म᳘न्धत्ते ॥  
## १५
हृ᳘दयमेॗवेन्द्रः᳟ ॥  
य᳘कृत्सविता᳘ क्लोमा व᳘रुणस्तद्य᳘दैन्द्रे᳘ पुरोडा᳘शे सत्य᳘थैता᳘ देव᳘ताः सह य᳘जत्येता᳘न्येॗवैत᳘त्सार्धं᳘ कृॗत्वात्म᳘न्धत्ते ॥  
## १६
प्राण᳘ एव᳘ सविता᳘ ॥  
व्यानो व᳘रुणः शिश्न᳘मि᳘न्द्रो यद्वै᳘ प्राणेना᳘न्नम᳘त्ति त᳘द्व्याने᳘नॗ व्यनिति शिश्ने᳘न वाऽअ᳘न्नस्य र᳘सँ रे᳘तः सिञ्चति तद्य᳘त्सावित्रे᳘ पुरोडा᳘शे सत्य᳘थैता᳘ देव᳘ताः सह य᳘जत्येता᳘न्येॗवैत᳘त्सार्धं᳘ कृॗत्वात्म᳘न्धत्ते ॥  
## १७
यो᳘निरेव᳘ व᳘रुणः ॥  
रे᳘त इ᳘न्द्रः सविॗतैव रे᳘तसः प्रजनयिता तद्य᳘द्वारुणे᳘ पुरोडा᳘शे सत्य᳘थैता᳘ देव᳘ताः सह य᳘जत्येता᳘न्येॗवैत᳘त्सार्धं᳘ कृॗत्वात्म᳘न्धत्ते स य᳘ एव᳘मेतद्वे᳘दैता᳘ एव᳘ देव᳘ता अनुस᳘म्भवत्येता᳘ देव᳘ता अ᳘नु प्र᳘जायतऽआ᳘ प्रज᳘या पशु᳘भिः प्यायते प्र᳘त्यस्मिं᳘लोके᳘ तिष्ठत्यभि᳘ स्वर्गं᳘ लोकं᳘ जयति य᳘ एवं᳘ विद्वा᳘न्त्सौत्रामण्या य᳘जते यो᳘ वैत᳘देवं᳘ वे᳘द ॥ ब्राह्मणम् ॥ ३ [९.१.] ॥ ॥

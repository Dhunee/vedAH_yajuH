+++
title = "१"

+++
## ०१
त᳘दाहुः ॥  
य᳘देष᳘ दीर्घसॗत्त्र्यग्निहोत्रं जु᳘ह्वत्प्रव᳘सन्म्रिये᳘त जुहुयु᳘रस्मा३इ ना३ऽइ᳘ति तद्धै᳘के होत᳘व्यं मन्यन्तऽआ᳘गन्तोरि᳘ति त᳘दु त᳘था न᳘ कुर्याद᳘तस्थानो वा᳘ऽएष त᳘स्मै य᳘देनँ शवदह्या᳘याऽइव जुहुयु᳘र्यज्ञा᳘य वा᳘ऽएष आ᳘हुतिभ्यस्तस्थानः स᳘ हैनम᳘मृष्यमाणस्तृप्रँ᳘ सचते ॥  
## ०२
अ᳘थ है᳘कऽआहुः ॥  
एव᳘मेॗवान्वा᳘हिता अहूय᳘मानाः शयीरन्नि᳘ति त᳘दु त᳘था न᳘ कुर्याद᳘तस्थानो वा᳘ऽएष त᳘स्मै य᳘देनँ शवदह्या᳘याऽइवेन्धीरन्यज्ञा᳘य वा᳘ऽएष आ᳘हुतिभ्यस्तस्थानः स᳘ हैनम᳘मृष्यमाणस्तृप्रँ᳘ सचते ॥ 
## ०३
अ᳘थ है᳘केऽर᳘ण्योः ॥  
अग्नी᳘ समारो᳘ह्य नि᳘दधति तमा᳘हृते नि᳘र्मन्थन्ति त᳘दु त᳘था न᳘ कुर्याद᳘तस्थानो वा᳘ऽएष त᳘स्मै य᳘देनँ शवदह्या᳘याऽइव निर्म᳘न्थेयुर्यज्ञा᳘य वा᳘ऽएष आ᳘हुतिभ्यस्तस्थानः स᳘ हैनम᳘मृष्यमाणस्तृप्रँ᳘ सचते ॥ 
## ०४
इत्थ᳘मेव᳘ कुर्यात् ॥  
निवा᳘न्यवत्सामे᳘ष्टवै᳘ ब्रूयात्त᳘स्यै प᳘यसा जुहुयादा᳘र्तं वा᳘ऽएतत्प᳘यो य᳘न्निवा᳘न्यवत्सायाऽआ᳘र्तमेत᳘दग्निहोत्रं य᳘न्मृत᳘स्य तदा᳘र्तेनैव तदा᳘र्तं निष्कृ᳘त्य श्रे᳘यान्भवति ॥  
## ०५
तद᳘प्युपॗमास्ति ॥  
यद्द्वौ र᳘थौ मृदितौ᳘ समाग᳘छेताँ स्या᳘देॗवान्यतरः स्य᳘दाये᳘ति ॥  
## ०६
त᳘स्य वा᳘ऽएत᳘स्याग्निहोत्र᳘स्योपचारः᳘ ॥  
प्राचीनावीती᳘ दोहयति यज्ञोपवीती वै᳘ देवे᳘भ्यो दोहयत्य᳘थैवं᳘ पितॄणा᳟म् ॥  
## ०७
ना᳘ङ्गारेष्व᳘धिश्रयति ॥  
यद्धा᳘ङ्गारेष्वधिश्र᳘येद्देवत्रा᳘ कुर्याद्गा᳘र्हपत्यादुष्णं भ᳘स्म दक्षिणा᳘ निरु᳘ह्य त᳘स्मिन्नेनद᳘धिश्रयति पितृदेव᳘त्यमेॗवैनत्त᳘त्करोति ॥  
## ०८
ना᳘वज्योतयतिॗ नापः᳘ प्रत्या᳘नयति ॥  
य᳘द्धावज्योत᳘येद्य᳘दपः᳘ प्रत्यान᳘येद्देवत्रा᳘ कुर्यान्न त्रिः᳘ प्रतिष्ठा᳘पँ हरति यत्त्रिः᳘ प्रतिष्ठा᳘पँ ह᳘रेद्देवत्रा᳘ कुर्यात्सकृ᳘देव᳘ निक᳘र्षन्हरति पितृदे᳘वत्यॗमेवैनत्त᳘त्करोति ॥  
## ०९
नो᳘न्नेष्यामी᳘त्याह ॥  
न᳘ चतुरु᳘न्नयति यद्धो᳘न्नेष्यामी᳘ति ब्रूयाद्य᳘च्चतु᳘रुन्न᳘येद्देवत्रा᳘ कुर्यात्सकृ᳘देव᳘ तूष्णींॗ न्यक्प᳘र्यस्यति पितृदेव᳘त्यमेॗवैनत्त᳘त्करोति᳟᳟ ॥  
## १०
नोप᳘रिष्टात्समि᳘धमभ्य᳘स्य हरति ॥  
य᳘द्धोप᳘रिष्टात्समि᳘धमभ्य᳘स्य ह᳘रेद्देवत्रा᳘ कुर्यादध᳘स्तादुपा᳘स्य हरति पितृदेव᳘त्यमेॗवैनत्त᳘त्करोति᳟᳟ ॥  
## ११
नो᳘त्तरेण गा᳘र्हपत्यमेति ॥  
यद्धो᳘त्तरेण गा᳘र्हपत्यमिया᳘द्देवत्रा᳘ कुर्याद्द᳘क्षिणेन गा᳘र्हपत्यमेति पितृदेव᳘त्यमेॗवैनत्त᳘त्करोति᳟᳟ ॥  
## १२
अ᳘थ या᳘न्यमू᳘न्युदीची᳘नाग्राणि तृ᳘णानि भ᳘वन्ति ॥  
दक्षिणा᳘ग्राणि ता᳘नि करोति पितृदेव᳘त्यमेॗवैनत्त᳘त्करोत्य᳘थाहवनी᳘ये समि᳘धमभ्याधा᳘य सव्यं जान्वा᳘च्य सकृ᳘देव᳘ तूष्णींॗ न्यक्प᳘र्यस्यति पितृदेव᳘त्यमेॗवैनत्त᳘त्करोति᳟᳟ नो᳘दिङ्गयति नो᳘पमृष्टे न प्रा᳘श्नाति नो᳘दुक्षति पितृदेव᳘त्यमेॗवैनत्त᳘त्करोति᳟᳟ ॥
## १३
त᳘दाहुः ॥ 
य᳘देष᳘ दीर्घसॗत्त्र्यग्निहोत्रं जु᳘ह्वत्प्रव᳘सन्म्रिये᳘त कथ᳘मेनमग्नि᳘भिः कुर्युरि᳘ति तँ है᳘के दग्ध्वा᳘हरन्ति तमा᳘हृतमग्नि᳘भिः सं᳘घ्रापयन्ति त᳘दु त᳘था न᳘ कुर्याद्य᳘थान्य᳘स्यां यो᳘नौ रे᳘तः सिक्तं त᳘दन्य᳘स्यां प्रजि᳘जनयिषेत्तादृक्तद᳘स्थीन्येता᳘न्याहृ᳘त्य कृष्णाजिने न्यु᳘प्य पुरुषविधि᳘ विधायो᳘र्णाभिः प्रछाद्या᳘ज्येनाभिघा᳘र्य त᳘मग्नि᳘भिः समु᳘पोषेत्त᳘देनँ स्वाद्यो᳘नेः प्र᳘जनयती᳘ति ॥  
## १४
तँ है᳘के ग्रामाग्नि᳘ना दहन्ति ॥  
त᳘दु त᳘था न᳘ कुर्यादेष वै᳘ विश्वा᳘त्क्रव्या᳘दग्निः स᳘ हैनमीश्वरः स᳘पुत्रँ स᳘पशुँ स᳘मत्तोः ॥  
## १५
अ᳘थ है᳘के प्रद᳘व्येन दहन्ति ॥  
त᳘दु त᳘था न᳘ कुर्यादेष वाऽअ᳘शान्तोऽग्निः स᳘ हैनमीश्वरः स᳘पुत्रँ स᳘पशुं प्र᳘दग्धोः ॥  
## १६
अ᳘थ है᳘कऽउल्मुॗक्येन दहन्ति ॥  
त᳘दु त᳘था न᳘ कुर्यादेष वै᳘ रुद्रि᳘योऽग्निः स᳘ हैनमीश्वरः स᳘पुत्रँ स᳘पशुंमभि᳘मन्तोः ॥
## १७
अ᳘थ हैके᳘ऽन्तरेणाग्नींश्चि᳘तिं चित्वा᳟ ॥  
त᳘मग्नि᳘भिः समु᳘पोषन्त्येतद्वै य᳘जमानस्याय᳘तनं यद᳘न्तरेणाग्नीनि᳘ति त᳘दु त᳘था न᳘ कुर्याद्यो᳘ हैनं त᳘त्र ब्रूयान्म᳘ध्ये न्वा᳘ऽअयं ग्रा᳘मस्याश᳘सनमजीजनत क्षिॗप्रेऽस्याश᳘सनं जनिष्य᳘ते प्रिय᳘तमँ रोत्स्यती᳘तीश्वरो᳘ ह त᳘थैव᳘ स्या᳘त् ॥ ब्राह्मणम् ॥ ७ [५.१.] ॥ ॥  

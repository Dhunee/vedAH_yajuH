+++
title = "२"

+++
## ०१
अ᳘थ ह स्माह ना᳘को मौ᳘द्गल्यः ॥  
मरिष्य᳘न्तं चेद्य᳘जमानं म᳘न्येत य᳘त्रैॗवास्मा᳘ऽआश᳘सनं जोषितᳫं स्यात्त᳘दर᳘ण्योरग्नी᳘ समारो᳘ह्य निर्म᳘थ्य जु᳘ह्वद्वसेत्स᳘ यॗदास्मा᳘ल्लोकाद्य᳘जमानः प्रेया᳟त् [^1] ॥  

[^1]: प्रे᳘यात् AP.

## ०२
अ᳘थैनम᳘न्तरेणाग्नींश्चि᳘तिं चित्वा᳟ ॥  
त᳘मग्निभिः समु᳘पोषेदि᳘ति त᳘दु त᳘था न᳘ कुर्याद᳘तस्थानो वा᳘ऽएष त᳘स्मै य᳘देनᳫं शवदह्या᳘याऽइव जुहुयुर्यज्ञा᳘य वा᳘ऽएष आ᳘हुतिभ्यस्तस्थानः स᳘ हैनम᳘मृष्यमाणस्तृप्रᳫं सचते ॥  
## ०३
इत्थ᳘मेव᳘ कुर्यात् ॥  
तिस्र᳘ एव᳘ स्थाली᳘रेष्टवै᳘ ब्रूयात्ता᳘सु गोम᳘यानि च शुम्बलानि वावधा᳘य ना᳘ना त्रि᳘ष्वग्नि᳘षु प्र᳘वृञ्ज्यात्ते ये त᳘तः संतापा᳘दग्न᳘यो जा᳘येरंस्तै᳘रेनं दहेयुस्तथा᳘ह तै᳘रेव᳘ दग्धो भ᳘वतिॗ नो प्रत्य᳘क्षमिव ॥  
## ०४
त᳘स्माद᳘प्येतदृषिणाभ्य᳘नूक्तम् ॥  
यो᳘ अग्नि᳘रग्नेरध्य᳘जायत शो᳘कात्पृथिव्या उत᳘ वा दिवस्प᳘रि ये᳘न प्रजा᳘ विश्व᳘कर्मा जजा᳘न त᳘मग्ने हे᳘डः प᳘रि ते वृणक्त्वि᳘ति यथऽर्क्त᳘था ब्रा᳘ह्मणम् ॥  
## ०५
अ᳘थैनं विपुरीषं᳘ कृ᳟᳟त्वा ॥  
अस्यां पु᳘रीषं प्र᳘तिष्ठापयति पु᳘रीषं वा᳘ऽइयं तत्पु᳘रीषऽएॗवैतत्पु᳘रीषं दधाति या᳘ ह वा᳘ऽअस्यैषा᳘ वृकला स᳘पुरीषा त᳘स्यै ह वि᳘दग्धायै सृगालः स᳘म्भवति ने᳘त्सृगालः᳘ सम्भ᳘वदि᳘ति त᳘दु त᳘था न᳘ कुर्यात्क्षो᳘धुका [^2] हास्य प्रजा᳘ भवति त᳘मन्तरतः᳘ प्रक्षाल्या᳘ज्येना᳘न्वनक्ति मे᳘ध्यमेवैनत्त᳘त्करोति ॥  

[^2]: कुर्यात्क्षा᳘धुका A.

## ०६
अ᳘थास्य सप्त᳘सु प्राणायतने᳘षु ॥  
सप्त᳘ हिरण्यशकलान्प्र᳘त्यस्यति ज्यो᳘तिर्वा᳘ऽअमृ᳘तᳫं हि᳘रण्यं ज्यो᳘तिरेॗवास्मिंस्त᳘दमृ᳘तं दधाति ॥  
## ०७
अ᳘थैनम᳘न्तरेणाग्नींश्चि᳘तिं चित्वा᳘ ॥  
कृष्णाजिनमुत्तरलोम प्राची᳘नग्रीवं प्रस्ती᳘र्य त᳘स्मिन्नेनमुत्तानं᳘ निपा᳘द्य जुहूं᳘᳘ घृते᳘न पूर्णां᳘ दक्षिणे᳘ पाणावा᳘दधाति सव्य᳘ऽउपभृ᳘तमु᳘रसि ध्रुवां मु᳘खेऽग्निहोत्रहवणीं ना᳘सिकयोः स्रुवौ क᳘र्णयोः प्राशित्रह᳘रणे शीर्षं᳘श्चमसं᳘ प्रणीताप्राण᳘यनं पार्श्व᳘योः शू᳘र्पेऽउद᳘रे पा᳘त्री᳘ᳫं᳘ समवत्तधा᳘नीं पृषदाज्य᳘वतीᳫं शिश्नस्या᳘न्ते श᳘म्यामाण्ड᳘योर᳘न्ते वृषारवा᳘वन्व᳘गुलू᳘खलं [^3] च मु᳘सलं चा᳘न्तरेणोरू᳘ऽअन्या᳘नि यज्ञपात्रा᳘णि दक्षिणे᳘ पाणौ स्फ्य᳟म् ॥ 

[^3]: ?वृषारवा᳘वन्व᳘० A.P.M.

## ०८
स᳘ एष᳘ यज्ञायुधी य᳘जमानः ॥  
य᳘था बि᳘भ्यदामोष᳘मतीया᳘देव᳘मेवॗ योऽस्य स्वर्गे᳘ [^4] लोको᳘ भ᳘वति त᳘मभ्य᳘त्येति [^5] त᳘मेते᳘ संताप्या᳘ अग्न᳘यो य᳘था पुत्राः᳘ पित᳘रं प्रोषु᳘षमागतᳫं शिव᳘मुपस्पृश᳘न्त्येव᳘ᳫं᳘ शिव᳘ᳫं᳘ हैॗवैतमु᳘पस्पृशन्ति प्र᳘ हैॗवैनं कल्पयन्ति ॥  

[^4]: योऽस्य स्वर्गो M.

[^5]: त᳘मक्य᳘त्येति A.

## ०९
तं य᳘दि गा᳘र्हपत्यः पू᳘र्वः प्राप्नुया᳟त् ॥  
त᳘द्विद्यात्प्रतिष्ठ᳘ [^6] एनमग्निः पू᳘र्वः प्रा᳘पत्प्र᳘तिष्ठास्यति प्र᳘त्येवॗ तेऽस्मिं᳘लोके᳘ स्थास्यन्तिॗ येऽस्मात्प्रत्य᳘ञ्च इ᳟ति ॥  

[^6]: त᳘द्विद्यान्मुख्य᳘ A.P.M.

## १०
अ᳘थ य᳘द्याहवनी᳘यः ॥  
त᳘द्विद्यान्मुख्य᳘ एनमग्निः पू᳘र्वः प्रा᳘पन्मुखतो᳘ लोका᳘नजैषीन्मु᳘खमेवॗ तेऽस्मिं᳘लोके᳘ भविष्यन्तिॗ येऽस्मात्प्रत्य᳘ञ्च इ᳟ति ॥  
## ११
अ᳘थ य᳘द्यन्वाहार्यप᳘चनः ॥  
त᳘द्विद्यादन्नाद᳘ एनमग्निः पू᳘र्वः प्रा᳘पद᳘न्नमत्स्यत्य᳘न्नमेव᳘ तेऽस्मिं᳘लोॗकेऽत्स्यन्तिॗ येऽस्मात्प्रत्य᳘ञ्च इ᳟ति ॥  
## १२
अ᳘थ य᳘दि स᳘र्वे सकृ᳟त् ॥  
त᳘द्विद्यात्कल्या᳘णं लोक᳘मजैषीदि᳘त्येता᳘न्यस्मिन्विज्ञा᳘नानि ॥  
## १३
तां वा᳘ऽएता᳘म् [^7] ॥  
यजमानात्माहुति᳘मन्ततो᳘ [^8] जुहोति सॗ योऽस्य स्वर्गे᳘ लोको᳘ जितो भ᳘वति त᳘त आहुतिम᳘योऽमृ᳘तः स᳘म्भवति ॥  

[^7]: एतां ।

[^8]: य᳘जमा० A.P.

## १४
अ᳘थ या᳘न्यश्मम᳘यानि च मृन्म᳘यानि च भ᳘वन्ति ॥  
ता᳘नि ब्राह्मणा᳘य दद्याच्छवोद्वह᳘मु ह तं᳘ मन्यन्ते यस्ता᳘नि प्रतिगृह्णा᳘त्यप᳘ एॗवैनान्यभ्य᳘वहरेयुरा᳘पो वा᳘ऽअस्य स᳘र्वस्य प्रतिष्ठा त᳘देनमॗप्स्वेव᳘ प्र᳘तिष्ठापयति ॥  
## १५
अ᳘थैतामा᳘हुतिं जुहोति ॥  
पुत्रो᳘ वा भ्रा᳘ता वा यो᳘ वान्यो᳘ ब्राह्मणः स्या᳘दस्मात्त्वम᳘धि जाॗतोऽसि त्व᳘दयं᳘ जायतां पु᳘नः असौ᳘ स्वर्गा᳘य लोका᳘य स्वाहे᳘त्यनपेक्षमे᳘त्याप उ᳘पस्पृशन्ति ॥ ब्राह्ममणम् ॥ ८ [५.२.] ॥ द्वितीयः प्रपाठकः ॥ कण्डिकासंख्या ९५ ॥ पञ्चमोऽध्यायः [७९.] ॥ ॥

+++
title = "२"

+++
## ०१
त᳘दाहुः ॥ 
य᳘स्याग्निहोत्री लो᳘हितं दुहीत किं त᳘त्र क᳘र्म का प्रा᳘यश्चित्तिरि᳘ति व्यु᳘त्क्रामते᳘त्युक्त्वा मे᳘क्षणं कृॗत्वान्वाहार्यप᳘चनं प᳘रिश्रयितवै᳘ ब्रूयात्त᳘स्मिन्नेनच्छ्रपयित्वा त᳘स्मिंस्तूष्णीं᳘ जुहुयाद᳘निरुक्तम᳘निरुक्तो वै᳘ प्रजा᳘पतिः प्राजापत्य᳘मग्निहोत्रँ स᳘र्वं वाऽअ᳘निरुक्तं त᳘दने᳘न स᳘र्वेण प्रा᳘यश्चित्तिं कुरुते तां त᳘स्यामा᳘हुत्यां ब्राह्मणा᳘य दद्याद्यम᳘नभ्यागमिष्यन्म᳘न्येता᳘र्तिं वा᳘ऽएषा᳘ पाप्मा᳘नं य᳘जमानस्य प्रतिदृ᳘श्य दुहे या लो᳘हितं दुहऽआ᳘र्तिमेॗवास्मिंस्त᳘त्पाप्मा᳘नं प्र᳘तिमुञ्चत्य᳘थ य᳘दन्य᳘द्विन्देत्ते᳘न जुहुयाद᳘नार्तेनैव तदा᳘र्तं यज्ञ᳘स्य नि᳘ष्करोत्येत᳘देव त᳘त्र क᳘र्म ॥  
## ०२
त᳘दाहुः ॥ 
य᳘स्याग्निहोत्रं᳘ दोह्य᳘मानममेध्य᳘माप᳘द्येत किं त᳘त्र क᳘र्म का प्रा᳘यश्चित्तिरि᳘ति त᳘द्धैके होत᳘व्यं मन्यन्ते प्र᳘यतमेतॗन्नैतस्या᳘होमो᳘ऽवकल्पते न वै᳘ देवाः क᳘स्माच्चन᳘ बीभत्सन्ते बी᳘भत्सन्ता३इतु᳘ देवा᳘ इत्थ᳘मेव᳘ कुर्याद्गा᳘र्हपत्यादुष्णं भ᳘स्म निरु᳘ह्य त᳘स्मिन्नेनदुष्णे भ᳘स्मंस्तूष्णीं नि᳘नयेदद्भि᳘रुपनि᳘नयत्यद्भि᳘रेनदाप्नोत्य᳘थ य᳘दन्य᳘द्विन्देत्ते᳘न जुहुयादेत᳘देव त᳘त्र क᳘र्म ॥  
## ०३
त᳘दाहुः ॥ 
य᳘स्याग्निहोत्रं᳘ दोहित᳘ममेध्य᳘माप᳘द्येत किं त᳘त्र क᳘र्म का प्रा᳘यश्चित्तिरि᳘ति य᳘ऽएॗवैते᳘ऽङ्गारा नि᳘रूढा ये᳘ष्वधिश्रयिष्यन्भ᳘वति ता᳘न्प्रत्यु᳘ह्य त᳘स्मिन्नेनदुष्णे भ᳘स्मंस्तूष्णीं नि᳘नयेदद्भि᳘रुपनि᳘नयत्यद्भि᳘रेनदाप्नोत्य᳘थ य᳘दन्य᳘द्विन्देत्ते᳘न जुहुयादेत᳘देव त᳘त्र क᳘र्म ॥ 
## ०४
त᳘दाहुः ॥ 
य᳘स्याग्निहोत्रम᳘धिश्रितममेध्य᳘माप᳘द्येत किं त᳘त्र क᳘र्म का प्रा᳘यश्चित्तिरि᳘ति य᳘ऽएॗवैते᳘ऽङ्गारा नि᳘रूढा येष्व᳘धिश्रितं भ᳘वति ते᳘ष्वेनत्तूष्णीं᳘ जुहुयात्त᳘द्धुतम᳘हुतं यद᳘हैनत्ते᳘षु जुहो᳘ति ते᳘न हुतं य᳘द्वेनांस्ते᳘नैॗवानुगम᳘यति तेना᳘हुतमद्भि᳘रुपनि᳘नयत्यद्भि᳘रेनदाप्नोत्य᳘थ य᳘दन्य᳘द्विन्देत्ते᳘न जुहुयादेत᳘देव त᳘त्र क᳘र्म ॥ 
## ०५
त᳘दाहुः ॥ 
य᳘दधिश्रितेऽग्निहोत्रे य᳘जमानो म्रिये᳘त किं त᳘त्र क᳘र्म का प्रा᳘यश्चित्तिरि᳘ति त᳘देॗवैनदभिपर्याधा᳘य वि᳘ष्पन्दयेद᳘थो ख᳘ल्वाहुरेता᳘वती स᳘र्वस्य हविर्यज्ञ᳘स्य प्रा᳘यश्चित्तिरि᳘त्येत᳘देव त᳘त्र क᳘र्म ॥  
## ०६
त᳘दाहुः ॥ 
य᳘स्याग्निहोत्रँ स्रुच्यु᳘न्नीतँ स्क᳘न्देत्किं त᳘त्र क᳘र्म का प्रा᳘यश्चित्तिरि᳘ति स्कन्नप्रायश्चित्ते᳘नाभिमृ᳘श्याद्भि᳘रुपनिनी᳘य प᳘रिशिष्टेन जुहुयाद्य᳘द्यु नी᳘ची स्रु᳘क्स्याद्य᳘दि वा भिद्ये᳘त स्कन्नप्रायश्चित्ते᳘नैॗवाभिमृ᳘श्या᳘द्भि᳘रुपनिनी᳘य य᳘त्स्थाल्यां प᳘रिशिष्टँ स्यात्ते᳘न जुहुयात् ॥  
## ०७
तद्धै᳘के ॥  
प्रतिपरे᳘त्य य᳘त्स्थाल्यां प᳘रिशिष्टं भ᳘वति ते᳘न जुह्वति त᳘दु त᳘था न᳘ कुर्यात्स्वॗर्ग्यं वा᳘ऽएतद्य᳘दग्निहोत्रं यो᳘ हैनं त᳘त्र ब्रूयात्प्र᳘ति न्वा᳘ऽअयँ᳘ स्वर्गा᳘ल्लोकाद᳘वारुक्षॗन्नास्येदँ᳘ स्वॗर्ग्यमिव भविष्यती᳘तीश्वरो᳘ ह त᳘थैव᳘ स्यात् ॥  
## ०८
इत्थ᳘मेव᳘ कुर्यात् ॥  
त᳘देवो᳘पविशेद्य᳘त्स्थाल्यां प᳘रिशिष्टँ स्यात्त᳘दस्माऽउन्नीया᳘हरेयुस्तद्धै᳘कऽउ᳘पवल्हन्ते हुतोच्छिष्टं वा᳘ऽएत᳘द्यात᳘याम वा᳘ऽएॗत᳘न्नैत᳘स्य होत᳘व्यमिति त᳘दु तन्ना᳘द्रियेत यदा वा᳘ऽएतद᳘यातयामा᳘थैनद्धविरात᳘ञ्चनं कुर्वते त᳘स्माद्य᳘त्स्थाल्यां प᳘रिशिष्टँ स्यात्त᳘दस्माऽउन्नीया᳘हरेयुर्य᳘द्यु त᳘त्र न स्याद्य᳘दन्य᳘द्विन्देत्त᳘दग्ना᳘वधिश्रि᳘त्यावज्यो᳘त्यापः᳘ प्रत्यानी᳘योद्वा᳘स्य त᳘ददो᳘ हैवो᳘न्नेष्यामी᳘त्युक्तं भ᳘वत्यथा᳘त्र यथोन्नीत᳘मेॗवास्माऽउन्नीया᳘हरेयुस्ते᳘न का᳘मं जुहुयादेत᳘देव त᳘त्र क᳘र्म ॥  
## ०९
त᳘दाहुः ॥ 
य᳘स्याग्निहोत्रँ᳘ स्रुच्यु᳘न्नीतममेध्य᳘माप᳘द्येत किं᳘ त᳘त्र क᳘र्म का प्रा᳘यश्चित्तिरि᳘ति तद्धै᳘के होत᳘व्यं मन्यन्ते प्र᳘यतमेतॗन्नैतस्या᳘होमो᳘ऽवकल्पते न वै᳘ देवाः क᳘स्माच्चन᳘ बीभत्सन्तऽइ᳘ति तद्धै᳘कऽउत्सि᳘च्य छर्दयन्ति त᳘दु त᳘था न᳘ कुर्याद्यो᳘ हैनं त᳘त्र ब्रूयात्प᳘रासिञ्चत न्वा᳘ऽअय᳘मग्निहोत्रं᳘ क्षिॗप्रेऽयं य᳘जमानः प᳘रासेक्ष्यतऽइ᳘तीश्वरो᳘ ह त᳘थैव᳘ स्यादित्थ᳘मेव᳘ कुर्यादाहवनी᳘ये समि᳘धमभ्याधा᳘याहवनी᳘यादेॗवोष्णं भ᳘स्म निरु᳘ह्य त᳘स्मिन्नेनदुष्णे भ᳘स्मंस्तूष्णीं नि᳘नयेदद्भि᳘रुपनि᳘नयत्यद्भि᳘रेनदाप्नोत्य᳘थ य᳘दन्य᳘द्विन्देत्ते᳘न जुहुयादेत᳘देव त᳘त्र क᳘र्म ॥  
## १०
त᳘दाहुः ॥ 
य᳘स्याग्निहोत्रँ᳘ स्रुच्यु᳘न्नीतमुप᳘रिष्टादवव᳘र्षेत्किं त᳘त्र क᳘र्म का प्रा᳘यश्चित्तिरि᳘ति त᳘द्विद्यादुप᳘रिष्टान्मा शुक्रमा᳘गन्नु᳘प मां᳘ देवाः प्रा᳘भूवञ्छ्रे᳘यान्भविष्यामी᳘ति ते᳘न का᳘मं जुहुयादेत᳘देव त᳘त्र क᳘र्म ॥ ४ [४.२.] ॥ ॥  

+++
title = "४"

+++
## ०१
पु᳘रुषो वै᳘ संवत्सरः᳟ ॥
त᳘स्य पा᳘दावेव᳘ प्रायणी᳘योऽतिरात्रः पा᳘दाभ्याँ हि᳘ प्रय᳘न्ति त᳘योर्य᳘छुक्लं तद᳘ह्नो रूपं य᳘त्कृष्णं तद्रा᳘त्रेर्नखा᳘न्येॗवौषधिवनस्पतीनाँ᳘ रूप᳘मूरू᳘ चतुर्विँशम᳘हरु᳘रोऽभिप्लवः᳘ पृष्ठं पृ᳘ष्ठ्यः ॥  
## ०२
अय᳘मेव द᳘क्षिणो बाहु᳘रभिजि᳘त् [^1] ॥  
इम᳘ऽएव द᳘क्षिणे त्र᳘यः प्राणाः स्व᳘रसामानो मूर्धा᳘ विषुवा᳘निम᳘ऽएवो᳘त्तरे त्र᳘यः प्राणाः स्व᳘रसामानः ॥  

[^1]: द᳘क्षिणो ह᳘रभिः॰ A.

## ०३
अय᳘मेवो᳘त्तरो बाहु᳘र्विश्वजि᳘त् ॥  
उक्तौ᳘ पृष्ठ्याभिप्लवौ याव᳘वाञ्चौ प्राणौ ते᳘ गोऽआयु᳘षीऽअ᳘ङ्गानि दशरात्रो मु᳘खं महाव्रतँ ह᳘स्तावेॗवोदयनी᳘योऽतिरात्रो ह᳘स्ताभ्याँॗ ह्युद्य᳘न्ति त᳘योर्य᳘छुक्लं तद᳘ह्नो रूपं य᳘त्कृष्णं तद्रा᳘त्रेर्नखा᳘न्येव न᳘क्षत्राणाँ रूपँ स᳘ एष᳘ संवत्सॗरोऽध्यात्मं प्र᳘तिष्ठितः स यो᳘ हैव᳘मेतँ᳘ संवत्सर᳘मध्यात्मं प्र᳘तिष्ठितं वे᳘द प्र᳘तितिष्ठति प्रज᳘या पशु᳘भिरस्मिं᳘लोॗकेऽमृतत्वे᳘नामु᳘ष्मिन् ॥ ब्राह्मणम् ॥४॥ प्रथमोऽध्यायः [७५]॥ 
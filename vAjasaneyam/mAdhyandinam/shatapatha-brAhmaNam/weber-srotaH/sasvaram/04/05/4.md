+++
title = "४"

+++
## ०१
स᳘र्वे ह वै᳘ देवाः᳟॥  
अ᳘ग्रे सदृ᳘शा आसुः स᳘र्वे पु᳘ण्यास्ते᳘षाᳫं स᳘र्वेषाᳫं सदृशानाᳫं स᳘र्वेषाम् पु᳘ण्यानां त्र᳘यो ऽकामयन्तातिष्ठा᳘वानः स्यामे᳘त्यग्निरि᳘न्द्रः॥  
## ०२
ते᳘ ऽर्चन्तः श्रा᳘म्यन्तश्चेरुः॥  
त᳘ एता᳘नतिग्रा᳘ह्यान्ददृशुस्तान᳘त्यगृह्णत तद्य᳘देनानत्य᳘गृह्णत त᳘स्मादतिग्रा᳘ह्या ना᳘मॗ ते ऽतिष्ठा᳘वानो ऽभवन्य᳘थैत᳘ एत᳘दतिॗष्ठेवातिॗष्ठेव ह वै᳘ भवति य᳘स्यैवं᳘ विदु᳘ष एतान्ग्र᳘हान्गृह्ण᳘न्ति॥  
## ०३
नो ह वा᳘ इदम᳘ग्रे ऽग्नौ व᳘र्च आस॥  
य᳘दिद᳘मस्मिॗन्व᳘र्चः सो ऽकामयतेदम् म᳘यि व᳘र्चः स्यादि᳘ति स᳘ एतं ग्र᳘हमपश्यत्त᳘मगृह्णीत त᳘तो ऽस्मिन्नेतद्व᳘र्च आस॥  
## ०४
नो ह वा᳘ इदम᳘ग्र इ᳘न्द्र ओ᳘ज आस॥  
य᳘दिद᳘मस्मिन्नोॗजः सो ऽकामयतेदम् मय्यो᳘जः स्यादि᳘ति स᳘ एतं ग्र᳘हमपश्यत्त᳘मगृह्णीत त᳘तो ऽस्मिन्नेतदो᳘ज आस॥  
## ०५
नो ह वा᳘ इदम᳘ग्रे सू᳘र्ये भ्रा᳘ज आस॥  
य᳘दिद᳘मस्मिन्भ्राॗजः सो ऽकामयतेदम् म᳘यि भ्रा᳘जः स्यादि᳘ति स᳘ एतं ग्र᳘हमपश्यत्त᳘मगृह्णीत त᳘तो ऽस्मिन्नेतद्भ्रा᳘ज आसैता᳘नि ह वै ते᳘जांस्येता᳘नि वीॗर्याण्यात्म᳘न्धत्ते य᳘स्यैवं᳘ विदु᳘ष एतान्ग्र᳘हान् गृह्णन्ति॥  
## ०६
तान्वै᳘ प्रातःसवने᳘ गृह्णीयात्॥  
आग्रयणं᳘ गृहीॗत्वात्मा वा᳘ आग्रयणो᳘ बहु वा᳘ इद᳘मात्म᳘न ए᳘कैकम᳘तिरिक्तं क्लोमहृदयं᳘ त्वद्य᳘त्त्वत्॥  
## ०७
मा᳘ध्यन्दिने वैनान्त्स᳘वने गृह्णीयात्॥  
उक्थ्यं᳘ गृहीॗत्वोपाकरिष्य᳘न्वा पूतभृ᳘तो ऽय᳘ᳫं᳘ ह वा᳘ अस्यैषो᳘ ऽनिरुक्त आत्मा य᳘दुॗक्थ्यः᳘ सो एषा᳘ मीमाॗᳫंॗसैव᳘ प्रातःसवन᳘ एॗवैनान्गृह्णीयादाग्रयणं᳘ गृहीत्वा॥  
## ०८
ते᳘ माहेन्द्र᳘स्यैवा᳘नु हो᳘मᳫं हूयन्ते॥  
एष वा इ᳘न्द्रस्य नि᳘ष्केवल्यो ग्र᳘हो य᳘न्माहेन्द्रो᳘ ऽप्यस्यैतन्नि᳘ष्केवल्यमेव᳘ स्तोत्रं नि᳘ष्केवल्यं शस्त्रमि᳘न्द्रो वै य᳘जमानो य᳘जमानस्य वा᳘ एते का᳘माय गृह्यन्ते त᳘स्मान्माहेन्द्र्र᳘स्यैवा᳘नु हो᳘मᳫं हूयन्ते॥  
## ०९
अथा᳘तो गृह्णा᳘त्येव᳟॥  
अग्ने प᳘वस्व स्व᳘पा अस्मे व᳘र्चः सुवी᳘र्यम् द᳘धद्रयिम् म᳘यि पो᳘षम् उपयाम᳘गृहीतो ऽस्यग्न᳘ये त्वा व᳘र्चस एष᳘ ते यो᳘निरग्न᳘ये त्वा व᳘र्चसे॥  
## १०
उत्ति᳘ष्ठन्नो᳘जसा॥  
सह᳘ पीत्वी शि᳘प्रे अवेपयः सो᳘ममिन्द्र चमू᳘सुतम् उपयाम᳘गृहीतो ऽसी᳘न्द्राय त्वौ᳘जस एष᳘ ते यो᳘निरि᳘न्द्राय त्वौ᳘जसे॥  
## ११
अ᳘दृश्रमस्य केत᳘वः॥  
वि᳘ रश्म᳘यो ज᳘नां अ᳘नु भ्रा᳘जन्तो अग्न᳘यो यथा उपयाम᳘गृहीतो ऽसि सू᳘र्याय त्वा भ्राजा᳘यैष᳘ ते यो᳘निः सू᳘र्याय त्वा भ्राजाये᳘ति॥  
## १२
ते᳘षाम् भ᳘क्षः॥  
अ᳘ग्ने वर्चस्विन्व᳘र्चस्वांस्त्वं᳘ देवेष्व᳘सि व᳘र्चस्वानह᳘म् मनुॗष्येषु भूयासमि᳘न्द्रौजिष्ठौ᳘जिष्ठस्त्वं᳘ देवेष्वस्यो᳘जिष्ठो ऽह᳘म् मनुॗष्येषु भूयासᳫं सू᳘र्य भ्राजिष्ठ भ्रा᳘जिष्ठस्त्वं᳘ देवेष्व᳘सि भ्रा᳘जिष्ठो ऽह᳘म् मनुॗष्येषु भूयासमि᳘त्येता᳘नि ह वै भ्रा᳘जांस्येता᳘नि वीॗर्याण्यात्म᳘न्धत्ते य᳘स्यैवं᳘ विदु᳘ष एतान्ग्र᳘हान् गृह्ण᳘न्ति॥  
## १३
तान्वै पृ᳘ष्ठ्ये षडहे᳘ गृह्णीयात्॥  
पूर्वे त्र्यह᳘ आग्नेय᳘मेव᳘ प्रथमे᳘ ऽहन्नैन्द्रं᳘ द्विती᳘ये सौर्यं᳘ तृती᳘य एव᳘मेॗवान्वह᳘म्॥  
## १४
ता᳘नु है᳘क उ᳘त्तरे त्र्यहे᳘ गृह्णन्ति॥  
त᳘दु त᳘था न᳘ कुर्यात्पू᳘र्व एॗवैनांस्त्र्यहे᳘ गृह्णीयाद्यद्यु᳘त्तरे त्र्यहे᳘ ग्रही᳘ष्यन्त्स्यात्पू᳘र्व एॗवैनांस्त्र्यहे᳘ गृहीत्वाथो᳘त्तरे त्र्यहे᳘ गृह्णीयादेव᳘मेव᳘ यथापूर्वं᳘ विश्वजि᳘ति स᳘र्वपृष्ठ एकाह᳘ एव᳘ गृह्यन्ते॥  
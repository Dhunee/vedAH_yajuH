+++
title = "१"

+++
## ०१
भक्षयित्वा᳘ समु᳘पहूताः स्म इ᳘त्युक्त्वो᳘त्तिष्ठति॥  
पुरोडाशबृगल᳘मादा᳘य तद्य᳘त्रैतदु᳘पसन्नो ऽछावाॗको ऽन्वा᳘ह त᳘दस्मै पुरोडाशबृगल᳘म् पाणा᳘वाद᳘धदाहा᳘छावाक व᳘दस्व य᳘त्ते वा᳘द्यमित्य᳘हीयत वा᳘ अछावाकः᳟॥  
## ०२
त᳘मिन्द्राग्नी᳘ अनुस᳘मतनुताम्॥  
प्रजा᳘नाम् प्र᳘जात्यै त᳘स्मादैन्द्राॗग्नो ऽछावाकः स᳘ एते᳘न च हवि᳘षा य᳘दस्मा एत᳘त्पुरोडाशबृगल᳘म् पाणा᳘वाद᳘धात्येते᳘न चार्षेये᳘ण य᳘देत᳘दन्वा᳘ह ते᳘नानुस᳘मश्नुते॥  
## ०३
स वै᳘ सॗन्ने ऽछावाके᳟॥  
ऋतुग्रहै᳘श्चरति तद्य᳘त्सॗन्ने ऽछावाक᳘ ऋतुग्रहैश्च᳘रति मिथुनं वा᳘ अछावाक᳘ ऐन्द्राग्नो ह्य᳘छावाको द्वौॗ हीन्द्राग्नी᳘ द्वन्द्वᳫं हि᳘ मिथुन᳘म् प्रज᳘ननᳫं स एत᳘स्मान्मिथुना᳘त्प्रज᳘ननादृतू᳘न्त्संवत्सरं प्र᳘जनयति॥  
## ०४
य᳘द्वेव᳘ सॗन्ने ऽछावाके᳟॥  
ऋतुग्रहैश्च᳘रति स᳘र्वं वा᳘ ऋत᳘वः संवत्सरः स᳘र्वमेॗवैतत्प्र᳘जनयति त᳘स्मात्सॗन्ने ऽछावाक᳘ ऋतुग्रहै᳘श्चरति॥  
## ०५
तान्वै द्वा᳘दश गृह्णीयात्॥  
द्वा᳘दश वै मा᳘साः संवत्सर᳘स्य त᳘स्माद्द्वा᳘दश गृह्णीयाद᳘थो अ᳘पि त्र᳘योदश गृह्णीयाद᳘स्ति त्रयोदशो मा᳘स इ᳘ति द्वा᳘दशॗ त्वेव᳘ गृह्णीयादेॗषैव᳘ सम्प᳘त्॥  
## ०६
द्रोणकलशा᳘द्गृह्णाति॥  
प्रजा᳘पतिर्वै᳘ द्रोणकलशः स᳘ एत᳘स्मात्प्रजा᳘पतेरृतू᳘न्त्संवत्सरम् प्र᳘जनयति॥  
## ०७
उभय᳘तोमुखाभ्याम् पा᳘त्राभ्यां गृह्णाति॥  
कु᳘तस्त᳘योर᳘न्ता ये᳘ उभय᳘तोमुखे त᳘स्मादय᳘मन्तः᳘ संवत्सरः प᳘रिप्लवते तं᳘ गृहीत्वा न᳘ सादयति त᳘स्मादयम᳘सन्नः संवत्सरः॥  
## ०८
नानुवाॗक्याम᳘न्वाह॥  
ह्व᳘यति वा᳘ अनुवाक्य᳘या᳘गतोॗ ह्येॗवाय᳘मृतुर्य᳘दि दि᳘वा य᳘दिॗ न᳘क्तं नानुव᳘षट्करोति ने᳘दृतू᳘नववृण᳘जा इ᳘ति सॗहैव᳘ प्रथमौ ग्र᳘हौ गृह्णीतः᳘ सॗहोत्तमा᳘विद᳘मेॗवैतत्स᳘र्वᳫं संवत्सरे᳘ण प᳘रिगृह्णीतस्त᳘दिदᳫं स᳘र्वᳫं संवत्सरे᳘ण प᳘रिगृहीतम्॥  
## ०९
नि᳘रेॗवान्यतरः क्रामति᳟᳟॥  
प्रान्यतरः᳘ पद्यते त᳘स्मादिॗमे ऽन्व᳘ञ्चो मा᳘सा यन्त्य᳘थ य᳘दुभौ᳘ वा सह᳘ निष्क्रा᳘मेतामुभौ᳘ वा सह᳘ प्रप᳘द्येयाताम् पृ᳘थगु हैॗवेमे मा᳘सा ईयुस्त᳘स्मान्नि᳘रेॗवान्यतरः क्रा᳘मतिॗ प्रान्यतरः᳘ पद्यते॥  
## १०
तौ वा᳘ ऋतुने᳘ति षट् प्र᳘चरतः॥  
त᳘द्देवा अ᳘हर᳘सृजन्तर्तु᳘भिरि᳘ति चतुस्तद्रा᳘त्रिमसृजन्त स य᳘द्धैता᳘वदेवा᳘भविष्यद्रा᳘त्रिर्है᳘वाभविष्यन्न व्य᳘यवत्स्यत्॥  
## ११
तौ᳘ वा ऋतुने᳘त्युप᳘रिष्टाद्द्वि᳘श्चरतः॥  
त᳘द्देवाः᳘ पुर᳘स्ताद᳘हरददुस्त᳘स्मादिद᳘मद्या᳘हर᳘थ रा᳘त्रिर᳘थ श्वो᳘ ऽहर्भविॗता॥  
## १२
ऋतुने᳘ति वै᳘ देवाः᳟॥  
मनुॗष्यान᳘सृजन्तर्तु᳘भिरि᳘ति पशून्त्स यत्तन्म᳘ध्ये ये᳘न पशून᳘सृजन्त त᳘स्मादिमे᳘ पश᳘व उभय᳘तः प᳘रिगृहीता व᳘शमु᳘पेता मनुष्याणाम्॥  
## १३
तौ वा᳘ ऋतुने᳘ति ष᳘ट् प्रच᳘र्य॥  
इतर᳘था पा᳘त्रे विप᳘र्यस्येते ऋतु᳘भिरि᳘ति चतु᳘श्चरिॗत्वेतर᳘था पा᳘त्रे विप᳘र्यस्येते अन्यतर᳘त एव त᳘द्देवा अ᳘हर᳘सृजन्तान्यतर᳘तो रा᳘त्रिमन्यतर᳘त एव त᳘द्देवा᳘ मनुॗष्यान᳘सृजन्तान्यतर᳘तः पशू᳘न्॥  
## १४
अथा᳘तो गृह्णा᳘त्येव᳟॥  
उपयाम᳘गृहीतो ऽसि म᳘धवे त्वे᳘त्येॗवाध्वर्यु᳘र्गृह्णा᳘त्युपयामगृहीतो ऽसि मा᳘धवाय त्वे᳘ति प्रतिप्रस्थाॗतैता᳘वेव वा᳘सन्तिकौ स य᳘द्वसन्त ओ᳘षधयो जा᳘यन्ते व᳘नस्प᳘तयः पच्य᳘न्ते ते᳘नो हैतौ म᳘धुश्च मा᳘धवश्च॥  
## १५
उपयाम᳘गृहीतो ऽसि॥  
शुक्रा᳘य त्वे᳘त्येॗवाध्वर्यु᳘र्गृह्णा᳘त्युपयाम᳘गृहीतो ऽसि शु᳘चये त्वे᳘ति प्रतिप्रस्थाॗतैता᳘वेव ग्रै᳘ष्मौ स य᳘देत᳘योर्ब᳘लिष्ठं त᳘पति ते᳘नो हैतौ᳘ शुक्र᳘श्च शु᳘चिश्च॥  
## १६
उपयाम᳘गृहीतो ऽसि न᳘भसे त्वे᳘त्येॗवाध्वर्यु᳘र्गृह्णा᳘त्युपयाम᳘गृहीतो ऽसि नभॗस्याय त्वे᳘ति प्रतिप्रस्थाॗतैता᳘वेव वा᳘र्षिकावमु᳘तो वै᳘ दिवो᳘ वर्षति ते᳘नो हैतौ न᳘भश्च नभस्य᳘श्च॥  
## १७
उपयाम᳘गृहीतो ऽसि॥  
इषे त्वे᳘त्येॗवाध्वर्यु᳘र्गृह्णा᳘त्युपयाम᳘गृहीतो ऽस्यूर्जे त्वे᳘ति प्रतिप्रस्था᳘तैता᳘वेव᳘ शारदौ स य᳘छरद्यूर्ग्र᳘स ओ᳘षधयः पच्य᳘न्ते ते᳘नो हैता᳘विष᳘श्चोर्ज᳘श्च॥  
## १८
उपयाम᳘गृहीतो ऽसि स᳘हसे त्वे᳘त्येॗवाध्वर्यु᳘र्गृह्णा᳘त्युपयाम᳘गृहीतो ऽसि सहॗस्याय त्वे᳘ति प्रतिप्रस्थाॗतैता᳘वेव है᳘मन्तिकौ स य᳘द्धेमन्त᳘ इमाः᳘ प्रजाः स᳘हसेव स्वं व᳘शमुपन᳘यते ते᳘नो हैतौ स᳘हश्च सहस्य᳘श्च॥  
## १९
उपयाम᳘गृहीतो ऽसि त᳘पसे त्वे᳘त्येॗवाध्वर्यु᳘र्गृह्णा᳘त्युपयाम᳘गृहीतो ऽसि तपॗस्याय त्वे᳘ति प्रतिप्रस्थाॗतैता᳘वेव᳘ शैशिरौ स य᳘देत᳘योर्ब᳘लिष्ठं श्या᳘यति ते᳘नो हैतौ त᳘पश्च तपस्य᳘श्च॥  
## २०
उपयामि᳘गृहीतो ऽसि॥  
अंहसस्पत᳘ये त्वे᳘ति त्रयोदशं ग्र᳘हं गृह्णाति य᳘दि त्रयोदशं᳘ गृह्णीयाद᳘थ प्रतिप्रस्थाॗताध्वर्योः पा᳘त्रे संस्रवम᳘वनयत्यध्वर्यु᳘र्वा प्रतिप्रस्थातुः पा᳘त्रे संस्रवम᳘वनयत्या᳘हरति भक्ष᳘म्॥  
## २१
अ᳘थ प्रतिप्रस्थाता᳘भक्षितेन पा᳘त्रेण॥  
ऐन्द्राग्नं ग्र᳘हं गृह्णाति तद्यद᳘भक्षितेन पा᳘त्रेणैन्द्राग्नं ग्र᳘हं गृह्णा᳘ति न वा᳘ ऋतुग्रहा᳘णामनुव᳘षट्कुर्वन्त्येते᳘भ्यो वा᳘ ऐन्द्राग्नं ग्र᳘हं ग्रहीष्य᳘न्भवति त᳘दस्यैन्द्राग्ने᳘नैॗवानुव᳘षट्कृता भवन्ति॥  
## २२
य᳘द्वेॗवैन्द्राग्नं ग्र᳘हं गृह्णा᳘ति॥  
स᳘र्वं वा᳘ इदम् प्रा᳘जीजनद्य᳘ ऋतुग्रहान᳘ग्रहीत्स᳘ इदᳫं स᳘र्वम् प्रजन᳘य्येद᳘मेॗवैतत्स᳘र्वम् प्राणोदान᳘योः प्र᳘तिष्ठापयति त᳘दिदᳫं स᳘र्वम् प्राणोदान᳘योः प्र᳘तिष्ठितमिन्द्राग्नी हि प्राणोदाना᳘विमे हि द्या᳘वापृथिवी᳘ प्राणोदाना᳘वन᳘योर्हीदᳫं स᳘र्वम् प्र᳘तिष्ठितम्॥  
## २३
य᳘द्वेॗवैन्द्राग्नं ग्र᳘हं गृह्णा᳘ति॥  
स᳘र्वं वा᳘ इदम् प्रा᳘जीजनद्य᳘ ऋतुग्रहान᳘ग्रहीत्स᳘ इदᳫं स᳘र्वम् प्रजन᳘य्यास्मि᳘न्नेॗवैतत्स᳘र्वस्मिन्प्राणादानौ᳘ दधाति ता᳘विमा᳘वस्मिन्त्स᳘र्वस्मिन्प्राणोदानौ᳘ हितौ᳟॥  
## २४
अथा᳘तो गृह्णा᳘त्येव᳟॥  
इ᳘न्द्राग्नी आ᳘गतᳫं सुतं᳘ गीर्भिर्न᳘भो व᳘रेण्यम्॥  
अस्य᳘ पातं धिॗयेषिता᳟ [^1] ॥  
उपयाम᳘गृहीतो ऽसीन्द्राग्नि᳘ यां त्वैष᳘ ते यो᳘निरिन्द्राग्नि᳘भ्यां त्वे᳘ति सादयतीन्द्राग्नि᳘भ्याॗᳫंॗ ह्येनं गृह्णा᳘ति॥  

[^1]: षिता । AB.

## २५
अ᳘थ वैश्वदेवं ग्र᳘हं गृह्णाति॥  
स᳘र्वं वा᳘ इदम् प्रा᳘जीजनद्य᳘ ऋतुग्रहान᳘ग्रहीत्स य᳘द्धैता᳘वदेवा᳘भविष्यद्या᳘वत्या हैवा᳘ग्रे प्रजाः᳘ सृष्टास्ता᳘वत्यो हैॗवाभविष्यन्न प्रा᳘जनिष्यन्त॥  
## २६
अ᳘थ य᳘द्वैश्वदेवं ग्र᳘हं गृह्णा᳘ति॥  
इद᳘मेॗवैतत्स᳘र्वमिमाः᳘ प्रजा᳘ यथायथं व्य᳘वसृजति त᳘स्मादिमाः᳘ प्रजाः पु᳘नरभ्यावर्तम् प्र᳘जायन्ते शुक्रपात्रे᳘ण गृह्णात्येष वै᳘ शुक्रो य᳘ एष त᳘पति त᳘स्य ये᳘ रश्म᳘यस्ते वि᳘श्वे देवास्त᳘स्माछुक्रपात्रे᳘ण गृह्णाति॥  
## २७
अथा᳘तो गृह्णा᳘त्येव᳟॥  
ओ᳘मासश्चर्षणीर्धतो वि᳘श्वे देवास आ᳘गत दाश्वा᳘ᳫं᳘सो दा᳘शुषः सुत᳘म् [^2] उपयाम᳘गृहीतो ऽसि वि᳘श्वेभ्यस्त्वा देवे᳘भ्य एष᳘ ते यो᳘निर्वि᳘श्वेभ्यस्त्वा देवे᳘भ्य इ᳘ति सादयति वि᳘श्वेभ्योॗ ह्येनं देवे᳘भ्यो गृह्णा᳘ति॥ 

[^20]: सुतं । AB.
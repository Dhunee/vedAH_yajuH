+++
title = "३"

+++
## ०१
सत्यम् ब्रह्मेत्यु᳘पासीत॥  
अ᳘थ ख᳘लु क्रतुम᳘योऽयम् पु᳘रुषः स या᳘वत्क्रतुरय᳘मस्मा᳘ल्लोकात्प्रै᳘त्येवंक्रतु᳘र्हामुं᳘ लोकम् प्रे᳘त्याभिस᳘म्भवति॥  
## ०२
स᳘ आत्मा᳘नमु᳘पासीत॥  
मनोम᳘यम् प्राण᳘शरीरम् भा᳘रूपमाकाशा᳘त्मानं कामरूपि᳘णम् म᳘नोजवसᳫं सत्य᳘संकल्पᳫं सत्य᳘धृतिᳫं [^1] स᳘र्वगन्धᳫं स᳘र्वरसᳫं स᳘र्वा अ᳘नु दि᳘शः प्र᳘भूतᳫं स᳘र्वमिद᳘मॗभ्याप्त᳘मवाक्क᳘मनादरं य᳘था व्रीहि᳘र्वा य᳘वो वा श्यामा᳘को वा श्यामाकतण्डुलो᳘ वैव᳘मय᳘मन्त᳘रात्मन्पु᳘रुषो हिरण्म᳘यो य᳘था ज्यो᳘तिरधूम᳘मेवं ज्या᳘यान्दिवो ज्या᳘यानाकाशाज्ज्या᳘यानस्यै᳘ पृथिव्यै ज्या᳘यान्त्स᳘र्वेभ्यो भूते᳘भ्यः स᳘ प्राण᳘स्याॗत्मैष᳘ म आॗत्मैत᳘मित᳘ आत्मा᳘नम् प्रे᳘त्याभिस᳘म्भविष्यामी᳘ति य᳘स्य स्या᳘दद्धा न᳘ विचिकित्सास्ती᳘ति ह स्माह शा᳘ण्डिल्य एव᳘मेतदि᳘ति॥  

[^1]: स᳘त्यधृतिᳫ A. - ibid. विचिकित्सा᳟स्ती᳘ति A. 

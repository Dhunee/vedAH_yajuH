+++
title = "५"

+++
## ०१
कुश्रि᳘र्ह वाजश्रवॗसोऽग्निं᳘ चिक्ये॥  
तं᳘ होवाच सुश्रु᳘वाः कौ᳘ष्यो गौ᳘तम य᳘दग्निम᳘चैषीः प्रा᳘ञ्चमेनमचैषीः प्रत्य᳘ञ्चमेनमचैषीर्न्य᳘ञ्चमेनमचैषीरुत्तान᳘मेनमचैषीः॥  
## ०२
यद्य᳘हैनम् प्रा᳘ञ्चम᳘चैषीः य᳘था प᳘राच आ᳘सीनाय पृष्ठॗतोऽन्ना᳘द्यमुपाह᳘रेत्तादृक्तन्न᳘ ते हविः प्र᳘तिग्रहीष्यति॥  
## ०३
य᳘द्यु वा᳘ एनम् प्रत्य᳘ञ्चम᳘चैषीः॥  
क᳘स्मादस्य त᳘र्हि पश्चात्पु᳘छमकार्षीः॥  
## ०४
य᳘द्यु वा᳘ एनं न्य᳘ञ्चम᳘चैषीः॥  
य᳘था नी᳘चः श᳘यानस्य पृॗष्ठेऽन्ना᳘द्यम् प्रतिष्ठाप᳘येत्तादृक्तॗन्नैव᳘ ते हविः प्र᳘तिग्रहीस्यति॥  
## ५
य᳘द्यु वा᳘ एनमुत्तानम᳘चैषीः॥  
न वा᳘ उत्तानं व᳘यः स्वर्गं᳘ लोक᳘मभि᳘वहति न᳘ त्वा स्वर्गं᳘ लोक᳘मभि᳘वक्ष्यत्यस्वर्ग्य᳘ उ ते भविष्यती᳘ति॥  
## ६
स᳘ होवाच॥  
प्रा᳘ञ्चमेनमचैषम् प्रत्य᳘ञ्चमेनमचैषं न्य᳘ञ्चमेनमचैषमुत्तान᳘मेनमचैषं स᳘र्वा अ᳘नु दि᳘श एनमचैषमि᳘ति॥  
## ७
स यत्प्रा᳘ञ्चम् पु᳘रुषमुपद᳘धाति॥  
प्रा᳘च्यौ स्रु᳘चौ तत्प्रा᳘ङ् चीयते᳘ऽथ य᳘त्प्रत्य᳘ञ्चं कूर्म᳘मुपद᳘धाति प्रत्य᳘ञ्चि पशुशीर्षा᳘णि त᳘त्प्रत्य᳘ङ् चीयते᳘ऽथ यन्न्य᳘ञ्चं कूर्म᳘मुपद᳘धाति न्य᳘ञ्चि पशुशीर्षा᳘णि नी᳘चीरि᳘ष्टकास्तन्न्य᳘ङ् चीयते᳘ऽथ य᳘दुत्तानम् पु᳘रुषमुपद᳘धात्युत्ताने स्रु᳘चा उत्तान᳘मुलू᳘खलमुत्ताना᳘मुखां त᳘दुत्तान᳘श्चीयते᳘ऽथ यत्स᳘र्वा अ᳘नु दि᳘शः परिस᳘र्पमि᳘ष्टका उपद᳘धाति त᳘त्सर्व᳘तश्चीयते॥  
## ८
अ᳘थ ह कोषा᳘ धाव᳘यन्तः॥  
नि᳘रूढशिरसमग्नि᳘मुपाधावयां᳘ चक्रुस्ते᳘षां है᳘क उवाच श्रीर्वै शि᳘रः श्रि᳘यमस्य नि᳘रौहीत्सर्वज्यानिं᳘ ज्यास्यत इ᳘ति स᳘ ह त᳘थैॗवास॥  
## ९
अ᳘थ है᳘क उवाच॥  
प्राणा वै शि᳘रः प्राणा᳘नस्य नि᳘रौहीत्क्षिॗप्रेऽमुं᳘ लोक᳘मेष्यती᳘ति स᳘ उ ह त᳘थैॗवास॥  
## १०
ऊर्ध्वो वा᳘ एष᳘ एत᳘च्चीयते॥  
य᳘द्दर्भस्तम्बो᳘ लोगेष्टकाः᳘ पुष्करपर्णं᳘ रुक्मपुरुषौ स्रु᳘चौ स्वयमातृणा᳘ दूर्वेष्टका द्वि᳘यजू रेतःसि᳘चौ विश्व᳘ज्योतिरृतॗव्ये अ᳘षाढा कूर्मो᳘ऽथ हास्यैत᳘देव᳘ प्रत्यक्षतमां शि᳘रो य᳘श्चितेऽग्नि᳘र्निधीय᳘ते त᳘स्मान्न नि᳘रूहेत्॥  
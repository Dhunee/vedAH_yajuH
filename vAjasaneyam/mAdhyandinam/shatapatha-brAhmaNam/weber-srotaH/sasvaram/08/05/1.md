+++
title = "१"

+++
## ०१
पञ्चमीं चि᳘तिमु᳘पदधाति॥  
एतद्वै᳘ देवा᳘श्चतुर्थीं चि᳘तिं चित्वा᳘ समा᳘रोहन्य᳘दूर्ध्व᳘मन्त᳘रिक्षादर्वाची᳘नं दिवस्त᳘देव त᳘त्संस्कृ᳘त्य समा᳘रोहन्॥  
## ०२
ते ऽब्रुवन्॥  
चेत᳘यध्वमि᳘ति चि᳘तिमिछते᳘ति वाव त᳘दब्रुवन्नित᳘ ऊर्ध्व᳘मिछते᳘ति ते᳘ चेत᳘यमाना दि᳘वमेव᳘ विरा᳘जम् पञ्चमीं चि᳘तिमपश्यंस्ते᳘भ्य एष᳘ लोॗको ऽछन्दयत् [^1] ॥  

[^1]: लोको छदयत् A. छंदयत् B.

## ०३
ते ऽकामयन्त॥  
असपत्न᳘मिमं᳘ लोक᳘मनुपबाधं᳘ कुर्वीमही᳘तिॗ ते ऽब्रुवन्नु᳘प त᳘ज्जानीत य᳘थेमं᳘ लोक᳘मसपत्न᳘मनुपबाधं᳘ कर᳘वामहा इ᳘तिॗ ते ऽब्रुवंश्चेत᳘यध्वमि᳘ति चि᳘तिमिछते᳘ति वाव त᳘दब्रुवंस्त᳘दिछत य᳘थेमं लोक᳘मसपत्न᳘मनुपबाधं᳘ कर᳘वामहा इ᳘ति॥  
## ०४
ते᳘ चेत᳘यमानाः॥  
एता इ᳘ष्टका अपश्यन्नसपत्नास्ता उ᳘पादधत ता᳘भिरेतं᳘ लोक᳘मसपत्न᳘मनुपबाध᳘मकुर्वत तद्य᳘देता᳘भिरिमं᳘ लोक᳘मसपत्न᳘मनुपबाधम᳘कुर्वत त᳘स्मादेता᳘ असपत्नास्त᳘थेॗवैतद्य᳘जमानो य᳘देता᳘ उपद᳘धात᳘मेॗवैत᳘ल्लोक᳘मसपत्न᳘मनुपबाधं᳘ कुरुते सर्व᳘त उ᳘पदधाति सर्व᳘त एॗवैत᳘देतं᳘ लोक᳘मसपत्न᳘मनुपबाधं᳘ कुरुते परार्ध उ᳘पदधाति स᳘र्वमेॗवैत᳘देतं᳘ लोक᳘मसपत्न᳘मनुपवाधं᳘ कुरुते॥  
## ०५
अ᳘थ विरा᳘ज उ᳘पदधाति॥  
एषा वै सा᳘ विराड्यां त᳘द्देवा᳘ विरा᳘जम् पञ्चमीं चि᳘तिम᳘पश्यंस्ता द᳘श-दशो᳘पदधाति द᳘शाक्षरा विरा᳘ड्विरा᳘डेषा चि᳘विः सर्व᳘त उ᳘पदधाति यो वा ए᳘कस्यां दिशि᳘ विरा᳘जति न वै स वि᳘राजति यो वाव स᳘र्वासु दिक्षु᳘ विरा᳘जति स᳘ एव वि᳘राजति॥  
## ०६
य᳘द्वेॗवैता᳘ असपत्ना᳘ उपद᳘धाति॥  
एतद्वै᳘ प्रजा᳘पतिमेत᳘स्मिन्नात्म᳘नः प्र᳘तिहिते सर्व᳘तः पाप्मो᳘पायतत स᳘ एता इ᳘ष्टका अपश्यदसपत्नास्ता उ᳘पाधत्त ता᳘भिस्त᳘म् पाप्मा᳘नम᳘पाहत पाप्मा वै᳘ सप᳘त्नस्तद्य᳘देता᳘भिः पाप्मा᳘नᳫं सप᳘त्नमपा᳘हत त᳘स्मादेता᳘ असपत्नाः᳟॥  
## ०७
तद्वा᳘ एत᳘त्क्रियते॥  
य᳘द्देवा अ᳘कुर्वन्निॗदं न्विमᳫं स᳘ पाप्मा नो᳘पयतते यॗत्त्वेत᳘त्करो᳘ति [^2] य᳘द्देवा अ᳘कुर्वंस्त᳘त्करवाणीत्य᳘थो य᳘ एव᳘ पाप्मा यः᳘ सप᳘त्नस्त᳘मेता᳘भिर᳘पहते तद्य᳘देता᳘भिः पाप्मा᳘नᳫं सप᳘त्नमपहते त᳘स्मादेता᳘ असपत्नाः᳘ सर्व᳘त उ᳘पदधाति सर्व᳘त एॗवैत᳘त्पाप्मा᳘नᳫं सप᳘त्नम᳘पहते परार्ध उ᳘पदधाति स᳘र्वस्मादेॗवैत᳘दात्म᳘नः पाप्मा᳘नᳫं सप᳘त्नम᳘पहते॥  

[^2]: य᳘त्वेत᳘त्करो᳘ति A. य᳘न्वेत᳘त्करो᳘ति B. 

## ०८
स᳘ पुर᳘स्तादु᳘पदधाति॥  
अ᳘ग्ने जातान्प्र᳘णुदा नः सप᳘त्नानि᳘ति य᳘थैव य᳘जुस्त᳘था ब᳘न्धुर᳘थ पश्चात्स᳘हसा जातान्प्र᳘णुदा नः सप᳘त्नानि᳘ति य᳘थैव य᳘जुस्त᳘था ब᳘न्धुः॥  
## ०९
सा या᳘ पुर᳘स्तादग्निः सा᳟॥  
या᳘ पश्चा᳘दग्निःॗ साग्नि᳘नैव त᳘त्पुर᳘स्तात्पाप्मा᳘नमपा᳘हताग्नि᳘ना पश्चात्त᳘थैॗवैतद्य᳘जमानो ऽग्नि᳘नैव᳘ पुर᳘स्तात्पाप्मा᳘नमपहॗते ऽग्नि᳘ना पश्चा᳘त्॥  
## १०
अ᳘थ दक्षिणतः᳟॥  
षोडशी स्तो᳘म ओ᳘जो द्र᳘विणमित्ये᳘कादशाक्षरा वै᳘ त्रिष्टुप्त्रै᳘ष्टुभमन्त᳘रिक्षं च᳘तस्रो दि᳘श एष᳘ एव व᳘ज्रः पञ्चदशस्त᳘स्यासा᳘वेॗवादित्यः᳘ षोडशी व᳘ज्रस्य भर्ता स᳘ एते᳘न पञ्चदशे᳘न व᳘ज्रेणैत᳘या त्रिष्टु᳘भा दक्षिणतः᳘ पाप्मा᳘नम᳘पाहत त᳘थैॗवैतद्य᳘जमान एते᳘न पञ्चदशे᳘न व᳘ज्रेणैत᳘या त्रिष्टु᳘भा दक्षिणतः᳘ पाप्मा᳘नम᳘पहते॥  
## ११
अ᳘थोत्तरतः᳟॥  
चतुश्चत्वारिंश स्तो᳘मो व᳘र्चो द्र᳘विणमि᳘ति च᳘तुश्चत्वारिंशदक्षरा वै᳘ त्रिष्टुप्त्रै᳘ष्टुभो व᳘ज्रः स᳘ एते᳘न चतुश्चत्वारिंशे᳘न व᳘ज्रेणैत᳘या त्रिष्टु᳘भोत्तरतः᳘ पाप्मा᳘नम᳘पाहत त᳘थैॗवैतद्य᳘जमान एते᳘न चतुश्चत्वारिंशे᳘न व᳘ज्रेणैत᳘या त्रिष्टु᳘भोत्तरतः᳘ पाप्मा᳘नम᳘पहते॥  
## १२
अ᳘थ मध्ये॥  
अग्नेः पु᳘रीषमसी᳘ति ब्र᳘ह्म वै᳘ चतुर्थी चि᳘तिरग्नि᳘रु वै ब्र᳘ह्म त᳘स्या एतत्पु᳘रीषमिव य᳘त्पञ्चम्य᳘प्सो नामे᳘ति त᳘स्योक्तो ब᳘न्धुः॥  
## १३
ताम् प्रा᳘चीं तिर᳘श्चीमु᳘पदधाति॥  
एत᳘द्धैत᳘या प्रजा᳘पतिः पाप्म᳘नो मू᳘लमवृश्चत्त᳘थैॗवैनयाय᳘मेत᳘त्पाप्म᳘नो मू᳘लं वृश्चति दक्षिणतो᳘ दक्षिणत᳘उद्यामो हि वज्रो᳘ ऽन्तरेण द᳘क्षिणां दि᳘श्यामुद्यामा᳘य ह त᳘मवकाशं᳘ करोति॥  
## १४
सा या᳘ पुर᳘स्तात्प्राणः सा᳟॥  
या᳘ पश्चा᳘दपानः सा᳘ प्राणे᳘नैव त᳘त्पुर᳘स्तात्पाप्मा᳘नमपा᳘हतापाने᳘न पश्चात्त᳘थैॗवैतद्य᳘जमानः प्राणे᳘नैव पुर᳘स्तात्पाप्मा᳘नम᳘पहते ऽपाने᳘न पश्चा᳘त्॥  
## १५
अ᳘थ ये᳘ अभि᳘तः॥  
तौ᳘ बाहू सॗ यो ऽस्याभि᳘तः पाप्मा᳘सीद्बाहु᳘भ्यां तम᳘पाहत त᳘थैॗवैतद्य᳘जमानोॗ यो ऽस्याभि᳘तः पाप्मा भ᳘वति बाहु᳘भ्यामेव तम᳘पहते॥  
## १६
अ᳘न्नम् पु᳘रीषवती॥  
सॗ यो ऽस्योप᳘रिष्ठात्पाप्मा᳘सीद᳘न्नेन तम᳘पाहात त᳘थैॗवैतद्य᳘जमानोॗ यो ऽस्योप᳘रिष्टात्पाप्मा भ᳘वत्य᳘न्नेनैव तम᳘पहते॥  
## १७
स य᳘द्ध वा᳘ एवंवित्प्रा᳘णिति᳟᳟॥  
यो ऽस्य पुर᳘स्तात्पाप्मा भ᳘वति तं तेना᳘पहते᳘ ऽथ य᳘दपा᳘निति ते᳘न तं यः᳘ पश्चाद᳘थ य᳘द्बाहु᳘भ्यां क᳘र्म कुरुते ते᳘नॗ तं यो ऽभितो᳘ ऽथ यद᳘न्नम᳘त्ति ते᳘न तं य᳘ उप᳘रिष्टात्सर्वदा᳘ ह वा᳘ एवंवि᳘त्पाप्मा᳘नम᳘पहते᳘ ऽपि स्व᳘पंस्त᳘स्मादेवं᳘ विदु᳘षः पापं न᳘ कीर्तयेन्ने᳘दस्य पाप्मा᳘सानी᳘ति॥  
+++
title = "३"

+++
## ०१
गा᳘र्हपत्यमु᳘पदधाति॥  
एतद्वै᳘ देवाः प्रा᳘प्य राॗद्ध्वेवामन्यन्त᳘ [^1] ते ऽब्रुवन्के᳘नेद᳘मरात्स्मे᳘ति गा᳘र्हपत्येनैवे᳘त्यव्रुवन्गा᳘र्हपत्यं वै᳘ चित्वा᳘ समारु᳘ह्य प्रथमां चि᳘तिमपश्याम प्रथमा᳘यै द्विती᳘यां द्विती᳘यायै तृती᳘यां तृती᳘यायै चतुर्थीं᳘ चतुर्थ्यै᳘ पञ्चमी᳘म् पञ्चम्या᳘ इद᳘मिति॥  

[^1]: रा᳘ध्वेवा AB.

## ०२
त ऽब्रुवन्॥  
उ᳘प त᳘ज्जानीत य᳘थेय᳘मस्मा᳘स्वेव रा᳘द्धिर᳘सदि᳘तिॗ ते ऽब्रुवंश्चेत᳘यध्वमि᳘ति चि᳘तिमिछते᳘ति वाव त᳘दब्रुवंस्तदिछत य᳘थेय᳘मस्मा᳘स्वेव रा᳘द्धिर᳘सदि᳘ति॥  
## ०३
ते᳘ चेत᳘यमानाः॥  
एत᳘दपश्यन्निॗहेम᳘माहृत्यो᳘पदधामहा इ᳘ति त᳘मिॗहाहृत्यो᳘पादधत त᳘स्मिन्व्य᳘वदन्त व᳘सवः पुर᳘स्ताद्रुद्रा᳘ दक्षिणत᳘ आदित्याः᳘ पश्चा᳘न्मरु᳘त उत्तरतो वि᳘श्वे देवा᳘ उप᳘रिष्टादिहो᳘पदधामेहो᳘पदधामे᳘ति॥  
## ०४
ते ऽब्रुवन्॥  
म᳘ध्य एवो᳘पदधामहै स᳘ नो म᳘ध्य उ᳘पहितः स᳘र्वेषाम् भविष्यती᳘ति तं म᳘ध्य उ᳘पादधत त᳘देतां रा᳘द्धिमात्म᳘न्नदधत मध्यतो᳘ मध्यत᳘ एॗवैत᳘देतां रा᳘द्धिमात्म᳘न्नदधत त᳘थैॗवैतद्य᳘जमानो यद्गा᳘र्हपत्यमुपद᳘धात्येता᳘मेॗवैतद्रा᳘द्धिमात्म᳘न्धत्ते मध्यतो᳘ मध्यत᳘ एॗवैत᳘देतां रा᳘द्धिमात्म᳘न्धत्ते॥  
## ०५
य᳘द्वेव गा᳘र्हपत्यमुपद᳘धाति॥  
अ᳘न्नं वै गा᳘र्हपत्योॗ ऽत्ताय᳘मग्नि᳘श्चिॗतो ऽत्त्र᳘ एॗवैतद᳘न्नम᳘पिदधाति मध्यतो᳘ मध्यत᳘ एॗवास्मिन्नेतद᳘न्नं दधाति॥  
## ०६
य᳘द्वेव गा᳘र्हपत्यमुपद᳘धाति॥  
वे᳘दिर्वै᳘ देवलोको᳘ ऽथ वा᳘ एष᳘ बहिर्वेदि᳘ चितो᳘ भवति तं य᳘दिॗहाहृ᳘त्योपद᳘धाति त᳘देनं वे᳘दौ देवलोके प्र᳘तिष्ठापयति॥  
## ०७
य᳘द्वेव गा᳘र्हपत्यमुपद᳘धाति॥  
यो᳘निर्वै᳘ पुष्करपर्णम᳘थ वा᳘ एष᳘ बहिर्योनि᳘ चितो᳘ भवति बहिॗर्धो वा᳘ एतद्यो᳘नेरग्निकर्म य᳘त्पुरा᳘ पुष्करपर्णात्तं य᳘दिॗहाहृॗत्योपद᳘धाति त᳘देनं यो᳘नौ पुष्करपर्णे प्र᳘तिष्ठापयति त᳘थो हैषो᳘ ऽबहिर्धा भवत्यष्टावि᳘ष्टका उ᳘पदधाति त᳘स्योक्तो ब᳘न्धुस्तं वा᳘ एतै᳘रेव य᳘जुर्भिरेत᳘यावृ᳘ता चिनोति योॗ ह्येॗवासौ स᳘ एॗवायं त᳘मेॗवैत᳘दाहृ᳘त्येहो᳘पदधाति॥  
## ०८
अ᳘थ पुनश्चितिमु᳘पदधाति॥  
एतद्वै᳘ देवा गा᳘र्हपत्यं चित्वा त᳘स्मिन्राद्धिंॗ नापश्यन्यो᳘निर्वै गा᳘र्हपत्या चि᳘तिरेॗषो वै यो᳘ने रा᳘द्धिर्यद्रे᳘तः प्र᳘जाति᳘स्त᳘स्यामेत᳘स्यां यो᳘नौ रेतः प्र᳘जातिंॗ नापश्यन्॥  
## ०९
ते ऽब्रुवन्॥  
उ᳘प त᳘ज्जानीत य᳘थास्यां यो᳘नौ रे᳘तः प्र᳘जातिं द᳘धामे᳘तिॗ ते ऽब्रुवंश्चेत᳘यध्वमि᳘ति चि᳘तिमिछते᳘ति वाव त᳘दब्रुवंस्त᳘दिछत य᳘थास्यां यो᳘नौ रे᳘तः प्र᳘जातिं दधामे᳘ति॥  
## १०
ते᳘ चेतयमानाः॥  
एता᳘म् पुनश्चिति᳘मपश्यंस्तामु᳘पादधत त᳘देत᳘स्यां यो᳘नौ रे᳘तः प्र᳘जातिमदधुर्मध्यतो᳘ मध्यत᳘ एवैत᳘देत᳘स्यां यो᳘नौ रे᳘तः प्र᳘जातिमदधुस्त᳘थैॗवैतद्य᳘जमानो य᳘त्पुनश्चिति᳘मुपद᳘धात्येत᳘स्यामेॗवैतद्यो᳘नौ रे᳘तः प्र᳘जातिं दधाति मध्यतो᳘ मध्यत᳘ एॗवैत᳘देत᳘स्यां यो᳘नौ रे᳘तः प्र᳘जातिं दधाति॥  
## ११
ताᳫं है᳘के जघनार्ध उ᳘पदधति॥  
जघनार्धाद्वै रे᳘तः सिच्यते पुछसंधौ पु᳘छाद्वै रे᳘तः सिच्यत इ᳘ति न त᳘था कुर्याद्बहिर्धा᳘ ह ते यो᳘ने रे᳘तः प्र᳘जातिं दधति ये त᳘था कुर्व᳘न्ति म᳘ध्य एवो᳘पदध्यात्त᳘त्सम्प्रति यो᳘नौ रे᳘तः प्र᳘जातिं दधाति॥  
## १२
अष्टावि᳘ष्टका उ᳘पदधाति॥  
अष्टा᳘क्षरा गायत्री᳘ गायॗत्रो ऽग्निर्या᳘वानग्निर्या᳘वत्यस्य मा᳘त्रा ता᳘वतैॗवैनमेतद्रे᳘तो भूत᳘ᳫं᳘ सिञ्चति प᳘ञ्च कृ᳘त्वः सादयति प᳘ञ्चचितिको ऽग्निः प᳘ञ्च ऽर्त᳘वः संवत्सरः᳘ संवत्सॗरो ऽग्निॗर्यावानग्निर्या᳘वत्यस्य मा᳘त्रा ता᳘वतैॗवैनमेतद्रे᳘तो भूत᳘ᳫं᳘ सिञ्चत्यष्टावि᳘ष्टकाः प᳘ञ्च कृ᳘त्वः सादयति तत्त्रयोदश त्र᳘योदश मा᳘साः संवत्सरस्त्र᳘योदशाग्ने᳘श्चितिपुरीषा᳘णि या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
## १३
य᳘द्वेव᳘ पुनश्चिति᳘मुपद᳘धाति॥  
एतद्वा᳘ एतद᳘यथायथं करो᳘ति य᳘दाहवनी᳘याद्गा᳘र्हपत्यमु᳘त्तरं चिनो᳘ति तद्य᳘त्पुनश्चिति᳘मुपद᳘धाति य᳘ एॗवाय᳘मग्निश्चितस्त᳘मेॗवैत᳘दाहृ᳘त्याॗस्योप᳘रिष्टात्पु᳘नश्चिनोति तद्य᳘च्चितᳫं स᳘न्तम् पु᳘नश्चिनो᳘ति त᳘स्मात्पुनश्चितिः᳟॥  
## १४
तद्धै᳘के॥  
जघनार्धे गा᳘र्हपत्यमुपद᳘धति पूर्वार्धे᳘ पुनश्चिति᳘माहवनी᳘यश्च वा᳘ एतौ गा᳘र्हपत्यश्चैवं वा᳘ एता᳘वग्नी इ᳘ति न त᳘था कुर्यादयं वै᳘ लोको गा᳘र्हपत्यो द्यौ᳘राहवनी᳘य उ᳘त्तरो वा᳘ असा᳘वस्यै त᳘स्मादेनामु᳘त्तरामेवो᳘पदध्यात्॥  
## १५
य᳘द्वेव गा᳘र्हपत्यं च पुनश्चितिं᳘ चोपद᳘धाति॥  
वे᳘दिश्च हैते᳘ अग्ने᳘रुत्तरवेदिश्चा᳘थ ये अमू पू᳘र्वे निव᳘पत्यध्वर᳘स्य ते अ᳘थ हैते᳘ अग्नेस्तद्य᳘देते᳘ उपधा᳘याग्निं᳘ निद᳘धाति वे᳘दौ चैॗवैनमेत᳘दुत्तरवेदौ᳘ च प्र᳘तिष्ठापयति॥  
## १६
य᳘द्वेव᳘ पुनश्चिति᳘मुपद᳘धाति॥  
पुनर्यज्ञो᳘ हैष उ᳘त्तरा हैषा᳘ देवयज्या᳘ पुनर्यज्ञ᳘मेॗवैतदु᳘पधत्त उ᳘त्तरामेव᳘ देवयज्यामु᳘प हैनम् पुनर्यज्ञो᳘ नमति॥  
## १७
य᳘द्वेव᳘ पुनश्चिति᳘मुपद᳘धाति॥  
यं वै त᳘म् प्राणा ऋ᳘षयो᳘ ऽग्रे ऽग्नि᳘ᳫं᳘ सम᳘स्कुर्वन्त्स᳘ एष त᳘मेॗवैतत्पु᳘नश्चिनोति तद्य᳘च्चितᳫं स᳘न्तम् पु᳘नश्चिनो᳘ति त᳘स्माद्वेव᳘ पुनश्चितिः᳟॥  
## १८
ये᳘न ऋ᳘षयस्त᳘पसा सत्त्रमा᳘यन्नि᳘ति॥  
अमू᳘नेतदृ᳘षीनाहे᳘न्धाना अग्निᳫं स्व᳘राभ᳘रन्त इती᳘न्धाना अग्नि᳘ᳫं᳘ स्वर्गं᳘ लोक᳘माह᳘रन्त इ᳘त्येतत्त᳘स्मिन्नहं नि᳘दधे ना᳘के अग्निमि᳘ति स्वर्गो वै᳘ लोको ना᳘को य᳘माहुर्म᳘नव स्तीर्ण᳘बर्हिषमि᳘ति ये᳘ विद्वा᳘ᳫं᳘सस्ते म᳘नव स्तीर्ण᳘बर्हिषमि᳘ति सर्वदा᳘ हैव स᳘ स्तीर्ण᳘बर्हिः॥  
## १९
तम् प᳘त्नीभिर᳘नुगछेम देवाः॥  
पुत्रैर्भ्रा᳘तृभिरुत᳘ वा हि᳘रण्यैरि᳘त्येते᳘नैनᳫं स᳘र्वेणा᳘नुगछेमे᳘त्येतन्ना᳘कं गृभ्णानाः᳘ सुकृत᳘स्य लोक इ᳘ति स्वर्गो वै᳘ लोको ना᳘कः स्वर्गं᳘ लोकं᳘ गृह्णानाः᳘ सुकृत᳘स्य लोक इ᳘त्येत᳘त्तृती᳘ये पृष्ठे अ᳘धि रोचने᳘ दिव इ᳘त्येत᳘द्ध तृती᳘यम् पृष्ठं᳘ रोचनं᳘ दिवो य᳘त्रैष᳘ एतत्त᳘पति॥  
## २०
आ᳘ वाचो म᳘ध्यमरुहद्भुरण्युरि᳘ति॥  
एत᳘द्ध वाचो मध्यं य᳘त्रैष᳘ एत᳘च्चीय᳘ते भुरण्युरि᳘ति भर्तै᳘त्येत᳘दय᳘मग्निः स᳘त्पतिश्चे᳘कितान इ᳘त्यय᳘मग्निः᳘ सताम् प्र᳘तिश्चेत᳘यमान इ᳘त्येत᳘त्पृष्ठे᳘ पृथिव्या नि᳘हितो द᳘विद्युतदि᳘ति पृष्ठे᳘ पृथिव्या नि᳘हितो दी᳘प्यमान इ᳘त्येत᳘दधस्पदं᳘ कृणुतां ये᳘ पृतन्य᳘व इ᳘त्यधस्पदं᳘ कुरुताᳫं स᳘र्वान्पाप्म᳘न इ᳘त्येत᳘त्॥  
## २१
अय᳘मग्नि᳘र्वीर᳘तमो वयोधा इ᳘ति॥  
अय᳘मग्नि᳘र्वीर्य᳘वत्तमो वयोधा इ᳘त्येत᳘त्सहस्रि᳘यो द्योतताम᳘प्रयुछन्नि᳘ति सहस्रि᳘यो दीप्यताम᳘प्रमत्त इ᳘त्येत᳘द्विभ्रा᳘जमानः सरिर᳘स्य म᳘ध्य इ᳘तीमे वै᳘ लोकाः᳘ सरिरं दी᳘प्यमान एषु᳘ लोकेष्वि᳘त्येतदु᳘प प्र᳘त्याहि दिव्या᳘नि धामेत्यु᳘प प्र᳘याहि स्वर्गं᳘ लोकमि᳘त्येत᳘त्॥  
## २२
सम्प्र᳘च्यवध्वमु᳘प सम्प्र᳘याते᳘ति॥  
अमू᳘नेतदृ᳘षीनाह स᳘मेनम् प्र᳘च्यवध्वमु᳘प चैनᳫं सम्प्र᳘यातेत्य᳘ग्ने पथो᳘ देवया᳘नान्कृणुध्वमि᳘ति य᳘थैव य᳘जुस्त᳘था ब᳘न्धुः पु᳘नः कृण्वाना᳘ पित᳘रा यु᳘वाने᳘ति वा᳘क्च वै म᳘नश्च पित᳘रा यु᳘वाना वा᳘क्च म᳘नश्चैता᳘वग्नी᳘ अन्वा᳘तांसीत्त्व᳘यि त᳘न्तुमेतमि᳘तिॗ यो ऽसावृ᳘षिभिस्त᳘न्तुस्ततस्त᳘मेत᳘दाह॥  
## २३
उ᳘द्बुध्यस्वाग्ने प्र᳘तिजागृहि त्वमि᳘ति॥  
इ᳘ममेत᳘दग्नि᳘माहो᳘च्चैनम् बु᳘ध्यस्व प्र᳘ति चैनं जागृही᳘तीष्टापूर्ते स᳘ᳫं᳘सृजेथामयं चे᳘ति य᳘थैव य᳘जुस्त᳘था ब᳘न्धुरस्मि᳘न्त्सध᳘स्थे अध्यु᳘त्तरस्मिन्नि᳘ति द्यौर्वा उ᳘त्तरᳫं सध᳘स्थं वि᳘श्वे देवा य᳘जमानश्च सीदते᳘ति तद्वि᳘श्वैर्देवैः᳘ सह य᳘जमानᳫं सादयति॥  
## २४
ये᳘न व᳘हसि सह᳘स्रम्॥  
ये᳘नाग्ने सर्ववेदसमि᳘त्येत᳘द्धास्य प्र᳘तिज्ञाततमं धा᳘म ये᳘न सह᳘स्रं व᳘हति ये᳘न सर्ववेदसं ते᳘नेमं᳘ यज्ञं᳘ नो नय स्व᳘र्देवे᳘षु ग᳘न्तव इ᳘ति ते᳘न न इमं᳘ यज्ञं᳘ नय स्वर्गं᳘ लोकं᳘ देवे᳘षु ग᳘न्तव इ᳘त्येत᳘दयं᳘ ते यो᳘निरृत्वि᳘य इ᳘ति त᳘स्योक्तो ब᳘न्धुरष्टावि᳘ष्टका उ᳘पदधाति त᳘स्यो एॗवोक्तः᳟॥  
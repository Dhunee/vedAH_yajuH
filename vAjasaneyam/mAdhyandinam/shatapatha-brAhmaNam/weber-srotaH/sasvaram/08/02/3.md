+++
title = "३"

+++
## १
अ᳘थ प्राणभृ᳘त उ᳘पदधाति॥  
एतद्वै᳘ देवा᳘ अब्रुवंश्चेत᳘यध्वमि᳘ति चि᳘तिमिछते᳘ति वाव त᳘दब्रुवंस्ते᳘ चेत᳘यमाना वायु᳘मेव चि᳘तिमपश्यंस्ता᳘मस्मिन्नदधुस्त᳘थैॗवास्मिन्नय᳘मेत᳘द्दधाति॥  
## २
प्राणभृ᳘त उ᳘पदधाति॥  
प्राणो वै᳘ वायु᳘र्वायु᳘मेॗवास्मिन्नेत᳘द्दधाति रेतःसि᳘चोर्वे᳘लयेमे वै᳘ रेतःसि᳘चावनयो᳘स्त᳘द्वायुं᳘ दधाति त᳘स्मादन᳘योर्वायुः᳘ सर्वत उ᳘पदधाति सर्व᳘तस्त᳘द्वायुं᳘ दधाति त᳘स्मात्सर्व᳘तो वायुः᳘ सर्व᳘तः समी᳘चीः सर्व᳘तस्त᳘त्सम्य᳘ञ्चं वायुं᳘ दधाति त᳘स्मात्सर्व᳘तः सम्य᳘ङ्भूत्वा स᳘र्वाभ्यो दिग्भ्यो᳘ वाति दि᳘श्या अनू᳘पदधाति दिक्षु त᳘द्वायुं᳘ दधाति त᳘स्मात्स᳘र्वासु दिक्षु᳘ वायुः᳟॥  
## ३
य᳘द्वेव᳘ प्राणभृ᳘त उपद᳘धाति॥  
आॗस्वेॗवैत᳘त्प्रजा᳘सु प्राणा᳘न्दधाति ता अ᳘नन्तर्हिता वैश्वदेवी᳘भ्य उ᳘पदधात्य᳘नन्तर्हितांस्त᳘त्प्रजा᳘भ्यः प्राणा᳘न्दधाति प्राण᳘म् मे पाह्यपान᳘म् मे᳘ पाहि व्यान᳘म् मे पाहि च᳘क्षुर्म उर्व्या बि᳘भाहि श्रो᳘त्रम् मे श्लोकये᳘त्येता᳘नेॗवास्वेत᳘त्कॢप्ता᳘न्प्राणा᳘न्दधाति॥  
## ४
अ᳘थापॗस्या उ᳘पदधाति॥  
एतद्वै᳘ देवा᳘ अब्रुवंश्चेत᳘यध्वमि᳘ति चि᳘तिमिछते᳘ति वाव त᳘दब्रुवंस्ते᳘ चेत᳘यमाना वृ᳘ष्टिमेव चि᳘तिमपश्यंस्ता᳘मस्मिन्नदधुस्त᳘थैॗवास्मिन्नय᳘मेत᳘द्दधाति॥  
## ५
अपॗस्या उ᳘पदधाति॥  
आ᳘पो वै वृ᳘ष्टिर्वृ᳘ष्टिमेॗवास्मिन्नेत᳘द्दधाति रेतःसि᳘चोर्वे᳘लयेमे वै᳘ रेतःसि᳘चावन᳘योस्तद्वृ᳘ष्टिं दधाति त᳘स्मादन᳘योर्वर्षति सर्व᳘त उ᳘पदधाति सर्व᳘तस्तद्वृ᳘ष्टिं दधाति त᳘स्मात्सर्व᳘तो वर्षति सर्व᳘तः समी᳘चीः सर्व᳘तस्त᳘मी᳘चीं वृ᳘ष्टिं दधाति त᳘स्मात्सर्व᳘तः सम्य᳘ङ्भूत्वा स᳘र्वाभ्यो दिग्भ्यो᳘ वर्षति वायॗव्या अनू᳘पदधाति वायौ तद्वृ᳘ष्टिं दधाति त᳘स्माद्यां दि᳘शं वायुरे᳘ति तां᳘ दिशं वृ᳘ष्टिर᳘न्वेति॥  
## ६
य᳘द्वेॗवापॗस्या उपद᳘धाति॥  
एॗष्वेॗवैत᳘त्प्राणे᳘ष्वपो᳘ दधाति ता अ᳘न्तर्हिताः प्राणभृ᳘द्भ्य उ᳘पदधात्य᳘नन्तर्हितास्त᳘त्प्राणे᳘भ्यो ऽपो᳘ दधात्य᳘थो अ᳘न्नं वा आपो᳘ ऽनन्तर्हितं त᳘त्प्राणेभ्यो᳘ ऽन्नं दधात्यपः᳘ पिन्वौ᳘षधीर्जिन्व द्विपा᳘दव च᳘तुष्पात्पाहि दिवो वृ᳘ष्टिमे᳘रये᳘त्येता᳘ एॗवैष्वेत᳘त्कॢप्ता᳘ अपो᳘ दधाति॥  
## ७
अ᳘थ छन्दॗस्या उ᳘पदधाति॥  
एतद्वै᳘ देवा᳘ अब्रुवंश्चेत᳘यध्वमि᳘ति चि᳘तिमिछते᳘ति वाव त᳘दब्रुवंस्ते᳘ चेत᳘यमानाः पशू᳘नेव चि᳘तिमपश्यंस्ता᳘मस्मिन्नदधुस्त᳘थैॗवास्मिन्नय᳘मेत᳘द्दधाति॥  
## ८
छन्दॗस्या उ᳘पदधाति॥  
पश᳘वो वै छ᳘न्दांसि पशू᳘नेॗवास्मिन्नेत᳘द्दधाति सर्व᳘त उ᳘पदधाति सर्व᳘तस्त᳘त्पशू᳘न्दधाति त᳘स्मात्सर्व᳘तः पश᳘वो ऽपॗस्या अनू᳘पदधात्यप्सु त᳘त्पशून्प्र᳘तिष्ठापयति त᳘स्माद्यदा व᳘र्षत्य᳘थ पश᳘वः प्र᳘तितिष्ठन्ति॥  
## ९
य᳘द्वेव᳘ छन्दॗस्या उपद᳘धाति॥  
प्रजा᳘पतेर्वि᳘स्रस्तात्पश᳘व उ᳘दक्रामंश्छ᳘न्दांसि भूत्वा ता᳘न्गायत्री छ᳘न्दो भूत्वा व᳘यसाप्नोत्तद्य᳘द्गायत्र्या᳘प्नोदेतद्धि छ᳘न्द आ᳘शिष्ठं सा त᳘द्भूत्वा᳘ प्रजा᳘पतिरेता᳘न्पशून्व᳘यसाप्नोत्॥  
## १०
मूर्धा व᳘य इ᳘ति॥  
प्रजा᳘पतिर्वै᳘ मूर्धा स व᳘यो ऽभवत्प्रजा᳘पतिश्छ᳘न्द इ᳘ति प्रजा᳘पतिरेव छ᳘न्दो ऽभवत्॥  
## ११
क्षत्रं व᳘य इ᳘ति॥  
प्रजा᳘पतिर्वै᳘ क्षत्रं स व᳘यो ऽभवन्म᳘यंदं छ᳘न्द इ᳘ति यद्वा अ᳘निरुक्तं तन्म᳘यंदम᳘निरुक्तो वै᳘ प्रजा᳘पतिः प्रजा᳘पतिरेव छ᳘न्दो ऽभवत्॥  
## १२
विष्टम्भो व᳘य इ᳘ति॥  
प्रजा᳘पतिर्वै᳘ विष्टम्भः स व᳘यो ऽभवद᳘धिपतिश्छ᳘न्द इ᳘ति प्रजा᳘पतिर्वा अ᳘धिपतिः प्रजा᳘पतिरेव छ᳘न्दो ऽभवत्॥  
## १३
विश्व᳘कर्मा व᳘य इ᳘ति॥  
प्रजा᳘परिर्वै᳘ विश्व᳘कर्मा स व᳘यो ऽभवत्परमेष्ठी छ᳘न्द इत्या᳘पो वै᳘ प्रजा᳘पतिः परमेष्ठी ता हि᳘ परमे स्था᳘ने ति᳘ष्ठन्ति प्रजा᳘पतिरेव᳘ परमेष्ठी छ᳘न्दो ऽभवत्॥  
## १४
ता᳘नि वा᳘ एता᳘नि॥  
च᳘त्वारि व᳘यांसि च᳘त्वारि छ᳘न्दांसि त᳘दष्टा᳘वष्टा᳘क्षरा गायॗत्र्येषा वै सा᳘ गायत्री या त᳘द्भूत्वा᳘ प्रजा᳘पतिरेता᳘न्पशून्व᳘यसा᳘प्नोत्त᳘स्माज्जीर्ण᳘म् पशुं व᳘यसाप्त इत्या᳘चक्षते त᳘स्मादु स᳘र्वास्वेव व᳘यो व᳘य इत्य᳘मुवर्तते᳘ ऽथॗ ये ऽस्मात्ते᳘ पश᳘व उद᳘क्रामन्नेते ते प᳘ञ्चदशो᳘त्तरे व᳘ज्रो वै᳘ पश᳘वो व᳘ज्रः पञ्चदशस्त᳘स्माद्य᳘स्य पश᳘वो भ᳘वन्त्य᳘पैव स᳘ पाप्मा᳘नं हते व᳘ज्रो हैव त᳘स्य पाप्मा᳘नम᳘पहन्ति त᳘स्माद्यां कां᳘ च दि᳘शम् पशुमाने᳘ति व᳘ज्रविहितां हैव ताम᳘न्वेति॥  
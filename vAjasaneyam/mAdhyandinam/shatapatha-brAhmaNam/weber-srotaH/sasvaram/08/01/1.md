+++
title = "१"

+++
## ०१
प्राणभृ᳘त उ᳘पदधाति॥  
प्राणा वै᳘ प्राणभृ᳘तः प्राणा᳘नेवैतदु᳘पदधाति ताः᳘ प्रथमा᳘यां चि᳘ता उ᳘पदधाति पूर्वार्ध᳘ एॗषो ऽग्नेर्य᳘त्प्रथमा चि᳘तिः पुर᳘स्तात्त᳘त्प्राणा᳘न्दधाति त᳘स्मादिमे᳘ पुर᳘स्तात्प्राणाः᳟॥  
## ०२
ता द᳘श-दशो᳘पदधाति॥  
द᳘श वै᳘ प्राणा य᳘दु वा अ᳘पि बहु कृ᳘त्वो द᳘श-दश द᳘शैव तृत्प᳘ञ्च कृ᳘त्वो द᳘श-दशो᳘पदधाति प᳘ञ्च वा᳘ एता᳘न्पशूनु᳘पदधाति द᳘श-दश वा ए᳘कैकस्मिन्पशौ᳘ प्राणास्तदेषु स᳘र्वेषु प्राणा᳘न्दधात्य᳘नन्तर्हिताः पशु᳘भ्य उ᳘पदधात्य᳘नन्तर्हितांस्त᳘त्पशु᳘भ्यः प्राणा᳘न्दधाति सर्व᳘त उ᳘पदधाति सर्व᳘त एॗवैष्वेत᳘त्प्राणा᳘न्दधाति॥  
## ०३
य᳘द्वेव᳘ प्राणभृ᳘त उपद᳘धाति॥  
प्रजा᳘पतेर्वि᳘स्रस्तात्प्राणा उ᳘दक्रामन्देव᳘ता भूत्वा ता᳘नब्रवीदु᳘प मे᳘त प्र᳘ति म एत᳘द्धत्त ये᳘न मे यूय᳘मुद᳘क्रमिष्टे᳘ति स वै तद᳘न्नᳫं सृजस्व य᳘त्ते वयम् प᳘श्यन्त उपव᳘सामे᳘ति ते वा᳘ उभ᳘ये सृजामहा इ᳘ति तथे᳘ति ते᳘ प्राणा᳘श्च प्रजा᳘पतिश्चैतद᳘न्नमसृजन्तैताः᳘ प्राणभृ᳘तः॥  
## ०४
स᳘ पुर᳘स्तादु᳘पदधाति॥  
अय᳘म् पुरो भु᳘व इ᳘त्यग्निर्वै᳘ पुरस्तद्यत्तमा᳘ह पुर इ᳘ति प्रा᳘ञ्चᳫं ह्य᳘ग्नि᳘मुद्ध᳘रन्ति प्रा᳘ञ्चमुपच᳘रन्त्य᳘थ यद्भु᳘व इत्या᳘हाग्निर्वै भु᳘वो ऽग्नेॗर्हीदᳫं स᳘र्वम् भ᳘वति प्राणो᳘ हाग्नि᳘र्भूत्वा᳘ पुर᳘स्तात्तस्थौ त᳘देव त᳘द्रूपमु᳘पदधाति॥  
## ०५
त᳘स्य प्राणो᳘ भौवायन इ᳘ति॥  
प्राणं त᳘स्माद्रूपा᳘दग्नेर्नि᳘रमिमीत वसन्तः᳘ प्राणायन इ᳘ति वसन्त᳘मृतु᳘म् प्राणान्नि᳘रमिमीत गायत्री᳘ वासन्ती᳘ति गायत्रीं छ᳘न्दो वसन्ता᳘दृतोर्नि᳘रमिमीत गायत्र्यै᳘ गायत्रमि᳘ति गायत्र्यै छ᳘न्दसो गायत्रᳫं सा᳘म नि᳘रमिमीत गायत्रा᳘दुपांशुरि᳘ति गायत्रात्सा᳘म्न उपांशुं ग्र᳘हं नि᳘रमिमीतोपांशो᳘स्त्रिवृदि᳘त्युपांशोर्ग्र᳘हात्त्रिवृ᳘तᳫं स्तो᳘मं नि᳘रमिमीत त्रिवृ᳘तो रथन्तरमि᳘ति त्रिवृ᳘त स्तो᳘माद्रथन्तर᳘म् पृष्ठं नि᳘रमिमीत॥  
## ०६
व᳘सिष्ठ ऋ᳘षिरि᳘ति॥  
प्राणो वै व᳘सिष्ठ ऋ᳘षिर्यद्वै नु श्रे᳘ष्ठस्ते᳘न व᳘सिष्ठो᳘ ऽथो यद्व᳘स्तृतमो व᳘सति ते᳘नो एव व᳘सिष्ठः प्रजा᳘पतिगृहीतया त्वये᳘ति प्रजा᳘पतिसृष्टया त्वये᳘त्येत᳘त्प्राणं᳘ गृह्णामि प्रजा᳘भ्य इ᳘ति प्राण᳘म् पुर᳘स्तात्प्रा᳘पादयत नानो᳘पदधाति ये᳘ नानाकामाः᳘ प्राणे तांस्त᳘द्दधाति सकृ᳘त्सादयत्ये᳘कं त᳘त्प्राणं᳘ करोत्य᳘थ यन्ना᳘ना साद᳘येत्प्राणᳫं ह वि᳘छिन्द्याॗत्सैषा᳘ त्रिवृदि᳘ष्टका य᳘जुः सा᳘दनᳫं सू᳘ददोहास्त᳘त्त्रिवृ᳘त्त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वत्त᳘त्कृत्वो᳘पदधाति॥  
## ०७
अ᳘थ दक्षिणतः᳟॥  
अयं᳘ दक्षिणा᳘ विश्व᳘कर्मे᳘त्ययं वै᳘ वायु᳘र्विश्व᳘कर्माॗ यो ऽयम् प᳘वत एषॗ हीदᳫं स᳘र्वं करो᳘ति तद्यत्तमा᳘ह दक्षिणे᳘ति त᳘स्मादेष᳘ दक्षिॗणैव भू᳘यिष्ठं वाति म᳘नो ह वायु᳘र्भूत्वा᳘ दक्षिणत᳘स्तस्थौ त᳘देव त᳘द्रूपमु᳘पदधाति॥  
## ०८
त᳘स्य म᳘नो वैश्वकर्मणमि᳘ति॥  
म᳘नस्त᳘स्माद्रूपा᳘द्वायोर्नि᳘रमिमीत ग्रीष्मो᳘ मानस इ᳘ति ग्रीष्म᳘मृतुम् म᳘नसो नि᳘रमिमीत त्रिष्टुब्ग्रैष्मी᳘ति त्रिष्टु᳘भं छ᳘न्दो ग्रीष्मा᳘दृतोर्नि᳘रमिमीत त्रिष्टु᳘भः स्वारमि᳘ति त्रिष्टु᳘भश्छ᳘न्दसः स्वारᳫं सा᳘म नि᳘रमिमीत स्वारा᳘दन्तर्याम इ᳘ति स्वारात्सा᳘म्नो ऽन्तर्यामं ग्र᳘हं नि᳘रमिमीतान्तर्यामा᳘त्पञ्चदश इ᳘त्यन्तर्यामाद्ग्र᳘हात्पञ्चदशᳫं स्तो᳘मं नि᳘रमिमीत पञ्चदशा᳘द्बृहदि᳘ति पञ्चदशात्स्तो᳘माद्बृह᳘त्पृष्ठं नि᳘रमिमीत॥  
## ०९
भर᳘द्वाज ऋ᳘षिरि᳘ति॥  
म᳘नो वै᳘ भर᳘द्वाज ऋ᳘षिर᳘न्नं वाजो यो वै म᳘नो बिभ᳘र्ति सो᳘ ऽन्नं वा᳘जम् भरति त᳘स्मान्म᳘नो भर᳘द्वाज ऋ᳘षिः प्रजा᳘पतिगृहीतया त्वये᳘ति प्रजा᳘पतिसृष्टया त्वये᳘त्येतन्म᳘नो गृह्णामि प्रजा᳘भ्य इ᳘ति म᳘नो दक्षिणतः प्रा᳘पादयत नानो᳘पदधाति ये᳘ नानाकामा म᳘नसि तांस्त᳘द्दधाति सकृ᳘त्सादयत्ये᳘कं तन्म᳘नः करोत्य᳘थ यन्ना᳘ना साद᳘येन्म᳘नो ह वि᳘छिन्द्याॗत्सैषा᳘ त्रिवृदि᳘ष्टका त᳘स्योक्तो ब᳘न्धुः॥  
+++
title = "१"

+++
## ०१
हिंकृत्या᳘न्वाह॥  
नासामा᳘ यॗज्ञो ऽस्ती᳘ति वा᳘ आहुर्न वा अ᳘हिंकृत्य सा᳘म गीयते म य᳘द्धिंकरो᳘ति त᳘द्धिंकार᳘स्य रूपं᳘ क्रियते प्रणवे᳘नैव सा᳘म्नो रूपमु᳘पगछत्यो३ं ओ३मि᳘त्येते᳘नो हास्यैष स᳘र्व एव स᳘सामा यज्ञो᳘ भवति॥  
## ०२
य᳘द्वेव᳘ हिंकरो᳘ति॥  
प्राणो वै᳘ हिंकारः᳘ प्राणो हि वै᳘ हिंकारस्त᳘स्मादपिगृ᳘ह्य ना᳘सिके न हिं᳘कर्तुं शक्नोति वाचा वा ऋ᳘चम᳘न्वाह वा᳘क्च वै᳘ प्राण᳘श्च मिथुनं त᳘देत᳘त्पुर᳘स्तान्मिथुन᳘म् प्रज᳘ननं क्रियते सामिधेनी᳘नां त᳘स्माद्वै᳘ हिंकृत्या᳘न्वाह॥  
## ०३
स वा᳘ उपांशु हिं᳘करोति॥  
अ᳘थ य᳘दुच्चै᳘र्हिंकुर्या᳘दन्यतर᳘देव᳘ कुर्याद्वा᳘चमेव त᳘स्मादुपांशु हिं᳘करोति॥  
## ०४
स वा ए᳘ति च प्रे᳘ति चा᳘न्वाह॥  
गायत्री᳘मेॗवैत᳘दर्वा᳘चीं च प᳘राचीं च युनक्ति प᳘राच्य᳘ह देवे᳘भ्यो यज्ञं व᳘हत्यर्वा᳘ची मनुॗष्यानवति तस्माद्वा ए᳘ति च प्रे᳘ति चा᳘न्वाह॥  
## ०५
य᳘द्वेवे᳘ति च प्रे᳘ति चान्वा᳘ह॥  
प्रे᳘ति वै᳘ प्राण ए᳘त्युदा᳘नः प्राणोदाना᳘वेॗवैत᳘द्दधाति त᳘स्माद्वा ए᳘ति च प्रे᳘ति चा᳘न्वाह॥  
## ०६
य᳘द्वेवे᳘ति च प्रे᳘ति चान्वा᳘ह॥  
प्रे᳘ति वै रे᳘तः सिच्य᳘त ए᳘ति प्र᳘जायते प्रे᳘ति पश᳘वो विति᳘ष्टन्त ए᳘ति समा᳘वर्तन्ते स᳘र्वं वा᳘ इदमे᳘ति च प्रे᳘ति च त᳘स्माद्वा ए᳘ति च प्रे᳘ति चा᳘न्वाह॥  
## ०७
सो᳘ ऽन्वाह॥  
प्र᳘ वो वा᳘जा अभि᳘द्यव इ᳘ति तन्नु प्रे᳘ति भवत्य᳘ग्न आ᳘याहिवी᳘तय इ᳘ति तद्वे᳘ति भवति॥  
## ०८
त᳘दु है᳘क आहुः॥  
उभ᳘यं वा᳘ एतत्प्रे᳘ति स᳘म्पद्यत इ᳘ति त᳘दु तदा᳘तिविज्ञान्यमिव प्र᳘ वो वा᳘जा अभि᳘द्यव इ᳘ति तन्नु प्रेत्य᳘ग्न आ᳘याहि वीत᳘य इ᳘ति तद्वे᳘ति॥  
## ०९
सो᳘ ऽन्वाह॥  
प्र᳘ वो वा᳘जा अभि᳘द्यव इ᳘ति तन्नु प्रे᳘ति भवति वा᳘जा इत्य᳘न्नं वै वा᳘जा अ᳘न्नमेॗवैत᳘दभ्य᳘नूक्तमभि᳘द्यव इ᳘त्यर्धमासा वा᳘ अभि᳘द्यवो ऽर्धमासा᳘नेॗवैत᳘दभ्य᳘नूक्तᳫं हवि᳘ष्मन्त इ᳘ति पश᳘वो वै᳘ हवि᳘ष्मन्तः पशू᳘नेॗवैत᳘दभ्य᳘नूक्तम्॥  
## १०
घृताच्ये᳘ति॥  
विदेघो᳘ ह माथॗवो [^1] ऽग्निं᳘ वैश्वानरम् मु᳘खे बभार त᳘स्य गो᳘तमो राहूगण ऋ᳘षिः पुरो᳘हित आस त᳘स्मै ह स्मामन्त्र्य᳘माणो न प्र᳘तिशृणोति ने᳘न्मे ऽग्नि᳘र्वैश्वानरो मु᳘खान्निष्प᳘द्याता इ᳘ति॥  

[^1]: विदेद्य° M. माधव° Sây. 

## ११
त᳘मृग्भिर्ह्व᳘यितुं दध्रे॥  
वीति᳘होत्रं त्वा कवे द्युम᳘न्तᳫं स᳘मिधीमहि अ᳘ग्ने बृह᳘न्तमध्वरे᳘ विदेघे᳘ति॥  
## १२
स न प्र᳘तिशुश्राव॥  
उ᳘दग्ने शु᳘चयस्त᳘व शुक्रा भ्रा᳘जन्त ईरते त᳘व ज्यो᳘तींष्यर्च᳘यो विदेघा३ इ᳘ति॥  
## १३
स᳘ हॗ नैव प्र᳘तिशुश्राव॥  
तं᳘ त्वा घृतस्नवीमह इ᳘त्येॗवाभिव्या᳘हरद᳘थास्य घृतकीर्ता᳘वेॗवाग्नि᳘र्वैश्वानरो मु᳘खादुज्जज्वाल तम् न᳘ शशाक धा᳘रयितुॗᳫंॗ सो ऽस्य मु᳘खान्नि᳘ष्पेदे [^2] स᳘इमा᳘म् पृथिवीम् प्रा᳘पादः᳟॥  

[^2]: निष्येदे M apogr. 

## १४
त᳘र्हि विदेघो᳘ माथव᳘ आस॥  
स᳘रस्वत्याᳫं स त᳘त एव प्राङ्दहन्नॗभीयायेमा᳘म् पृथिवीं तं गो᳘तमश्च राहूगणो᳘ विदेघ᳘श्च माथवः᳘ पश्चाद्द᳘हन्तम᳘न्वीयतुः स᳘ इमाः स᳘र्वा नदीर᳘तिददाह सदानीरेत्यु᳘त्तराद्गिरेर्नि᳘र्घावति [^3] ता᳘ᳫं᳘ हैव ना᳘तिददाह ता᳘ᳫं᳘ ह स्मैतां᳘ पुरा᳘ ब्राह्मणा न᳘ तरन्त्य᳘नतिदग्धाग्नि᳘ना वैश्वानरेणे᳘ति॥  

[^3]: सदानीरैत्युत्तरैनं निर्धारयति Sây.! 

## १५
त᳘त एत᳘र्हि॥  
प्राची᳘नम् बह᳘वो ब्राह्मणास्तद्धाक्षेत्रतरमिवास स्रावि᳘तरमिवा᳘स्वदितमग्नि᳘ना वैश्वानरेणे᳘ति॥  
## १६
त᳘दु हैत᳘र्हि॥  
क्षे᳘त्रतरमिव ब्राह्मणा᳘ उ हि᳘ नून᳘मेनद्यज्ञैर᳘सिष्वदंत्सा᳘पि जघॗन्ये नैदाघे स᳘मिवैव᳘ कोपयति ता᳘वछीता᳘नतिदग्धा ह्य᳘ग्नि᳘ना वैश्वानरे᳘ण॥  
## १७
स᳘ होवाच॥  
विदेघो᳘ माथॗवः क्वाह᳘म् भवानीत्य᳘त एव᳘ ते प्राची᳘नम् भु᳘वनमि᳘ति होवाचॗ सैषा᳘प्येत᳘र्हि कोसलविदेहा᳘नाम् मर्या᳘दा ते हि᳘ माथवाः᳟॥  
## १८
अ᳘थ होवाच॥  
गो᳘तमो राहूगणः᳘ कथं नु᳘ न आमन्त्र्य᳘माणो न प्र᳘त्यश्रौषीरि᳘ति स᳘ होवाचाग्नि᳘र्मे वैश्वानरो मु᳘खे ऽभुत्स ने᳘न्मे मु᳘खान्निष्प᳘द्यातै त᳘स्मात्ते न प्र᳘तिश्रौषमि᳘ति॥  
## १९
त᳘दु कथ᳘मभूदि᳘ति॥  
य᳘त्रैव त्वं᳘ घृतस्नवीमह इ᳘त्यभिव्या᳘हार्षीस्त᳘देव᳘ मे घृतकीर्ता᳘वग्नि᳘र्वैश्वानरो मु᳘खादु᳘दज्वालीॗत्तं नाशकं धा᳘रयितुᳫं स᳘ मे मु᳘खान्नि᳘रपादी᳘ति॥  
## २०
स᳘ य᳘त्सामिधेनी᳘षु घृत᳘वत्॥  
सामिधेन᳘मेव तत्स᳘मेॗवैनं ते᳘नेन्धे वीर्य᳘मेॗवास्मिन्दधाति॥  
## २१
त᳘दु घृताच्ये᳘ति॥  
देवा᳘ञ्जिगाति सुम्नयुरि᳘ति य᳘जमानो वै᳘ सुम्नयुः स हि᳘ देवाञ्जि᳘गीषति स हि᳘ देवाञ्जि᳘घांसति [^4] त᳘स्मादाह देवा᳘ञ्जिगाति सुम्नयुरि᳘तिॗ सैॗषाग्नेयी᳘ सत्य᳘निरुक्ता स᳘र्वं वा अ᳘निरुक्तᳫं स᳘र्वेणैॗवैतत्प्र᳘तिपद्यते॥  

[^4]: जिगाँसति M apogr. °घांसति Sây. 

## २२
अ᳘ग्न आ᳘याहि वीत᳘य इ᳘ति॥  
तद्वे᳘ति भवति वीत᳘य इ᳘ति स᳘मन्तिकमिव हवा᳘ इमे᳘ ऽग्रे लोका᳘ आसुरित्युन्मृ᳘श्या हैव द्यौ᳘रास॥  
## २३
ते᳘ देवा᳘ अकामयन्त॥  
कथं नु᳘ न इमे᳘ लोका᳘ वितराᳫं स्युः᳘ कथं᳘ न इदं व᳘रीय इव स्यादि᳘ति ता᳘नेतै᳘रेव᳘ त्रिभि᳘रक्ष᳘रैर्व्य᳘नयन्वीत᳘य इ᳘ति त᳘ इमे वि᳘टूरं लोकास्त᳘तो देवे᳘भ्यो व᳘रीयो ऽभवद्व᳘रीयो ह वा᳘ अस्य भवति य᳘स्यैवं᳘ विदु᳘ष एता᳘मन्वाहु᳘र्वीत᳘य इ᳘ति॥  
## २४
गृणानो᳘ हव्य᳘दातय इ᳘ति॥  
य᳘जमानो वै᳘ हव्य᳘दातिर्गृणानो य᳘जमनाये᳘त्येॗवैत᳘दाह नि हो᳘ता सत्सि बर्हिषी᳘त्यग्निर्वै हो᳘तायं᳘ लोको᳘ बर्हि᳘रस्मि᳘न्नेॗवैतल्लोॗके ऽग्निं᳘ दधातिॗ सो ऽय᳘मस्मिं᳘ल्लोॗके ऽग्नि᳘र्हिॗतः सैॗषेम᳘मेव᳘ लोक᳘मभ्य᳘नूक्तेम᳘मेॗवैत᳘या लोकं᳘ जयति य᳘स्यैवं᳘ विदु᳘ष एता᳘मन्वाहुः᳟॥  
## २५
तं᳘ त्वा समि᳘द्भिरङ्गिर इ᳘ति॥  
समि᳘द्भिॗर्ह्येतम᳘ङ्गिरस ऐ᳘न्धताङ्गिर इत्य᳘ङ्गिरा उ ह्य᳘ग्नि᳘र्घृते᳘न [^5] वर्धयामसी᳘ति त᳘त्सामिधेन᳘म् पदᳫं स᳘मेॗवैनं ते᳘नेन्धे वीर्य᳘मेॗवास्मिन्दधाति॥  

[^5]: °तिर्व्वृणा° M. B. C sec. manu. = र्घृ? 

## २६
बृह᳘छोचा यविष्ट्ये᳘ति॥  
बृहदुॗ ह्येष षो᳘चति स᳘मिद्धो यविष्ट्ये᳘ति य᳘विष्ठो ह्य᳘ग्निस्त᳘स्मादाह यविष्ठ्ये᳘तिॗ सैॗषित᳘मेव᳘ लोक᳘मभ्य᳘नूक्तान्तरिक्षलोक᳘मेव त᳘स्मादाग्नेयी᳘ सत्य᳘निरुक्ता᳘निरुक्तोॗ ह्येष᳘ लोक᳘ एत᳘मेॗवैत᳘या लोकं᳘ जयति य᳘स्यैवं᳘ विदु᳘ष एता᳘मन्वाहुः॥  
## २७
स᳘ नः पृथु᳘ श्रवा᳘य्यमि᳘ति॥  
अदो वै᳘ पृथु य᳘स्मिन्देवा᳘ एत᳘छ्रवा᳘य्यं य᳘स्मिन्देवा अ᳘छा देव विवाससीत्य᳘छ देव विवासस्येत᳘न्नो गमये᳘त्येॗवैत᳘दाह॥  
## २८
बृह᳘दग्ने सुवी᳘र्यामि᳘ति॥  
अदो वै᳘ बृहद्य᳘स्मिन्देवा᳘ एत᳘त्सुवी᳘र्यं य᳘स्मिन्देवाःॗ सैॗषित᳘मेव᳘ लोक᳘मभ्य᳘नूक्ता दि᳘वमेॗवैत᳘मेॗवैत᳘या लोकं᳘ जयति य᳘स्यैवं᳘ विदु᳘ष एता᳘मन्वाहुः॥  
## २९
सो᳘ न्वाह॥  
इडे᳘न्यो [^6] नमस्य᳘ इ᳘तीडे᳘न्योॗ ह्येष᳘ नमॗस्योॗ ह्येष᳘तिरस्त᳘मांसि दर्षत इ᳘ति तिर᳘ इवॗ ह्येष त᳘मांसि स᳘मिद्धो ददृशे स᳘मग्नि᳘रिध्यते वृषे᳘तिॗ सᳫं हीध्य᳘ते वृ᳘षा वृ᳘षो अग्निः स᳘मिध्यत इ᳘तिॗ सᳫं हीध्यते॥  

[^6]: इडे° M apogr. ईडेन्य० Sây. see ४.३.५. 

## ३०
अ᳘श्वो न᳘ देववा᳘हन इ᳘ति॥  
अ᳘श्वो ह वा᳘ एष᳘ भूत्वा᳘ देवे᳘भ्यो यज्ञं᳘ वहति यद्वै ने᳘त्यृच्योमि᳘ति तत्त᳘स्मादाहा᳘श्वो न᳘ देववा᳘हन इ᳘ति॥  
## ३१
त᳘ᳫं᳘ हवि᳘ष्मन्त ईदत इ᳘ति॥  
हवि᳘ष्मन्तोॗ ह्येतं᳘ मनुॗष्या ई᳘दते त᳘स्मादाह त᳘ᳫं᳘ हवि᳘ष्मन्त ईडत इ᳘ति॥  
## ३२
वृ᳘षणं त्वा वयं᳘ वृषन्वृ᳘षणः स᳘मिधीमही᳘ति॥  
स᳘ᳫं᳘ ह्येनमिन्धते᳘ ऽग्ने दी᳘द्यतं बृहदि᳘ति दीद᳘येवॗ ह्येष᳘ बृहत्स᳘मिद्धः॥  
## ३३
तं वा᳘ एतम्॥  
वृ᳘षण्वन्तं त्रि᳘चम᳘न्वाहाग्नेॗय्यो [^7] वा᳘ एताः स᳘र्वाः सामिधेॗन्यो भवन्ती᳘न्द्रो वै᳘ यज्ञ᳘स्य देवते᳘न्द्रो वृ᳘षैते᳘नो हास्यैताः से᳘न्द्राः सामिधेॗन्यो भवन्ति त᳘स्माद्वृ᳘षण्वन्तं त्रि᳘चम᳘न्वाह॥  

[^7]: तृच° Say. त्रिच° MBC. 

## ३४
सो᳘ ऽन्वाह॥  
अग्निं᳘ दूतं᳘ वृणीमह इ᳘ति देवा᳘श्च वा अ᳘सुराश्चोभ᳘ये प्राजापत्याः᳘ पस्पृधिरे तांत्स्प᳘र्धमानाङ्गायत्र्य᳘न्तरा᳘ तस्थौ या वै सा᳘ गायत्र्या᳘सीदियं वै सा᳘ पृथिॗवीय᳘ᳫं᳘ हैव त᳘दन्तरा᳘ तस्थौ त᳘ उभ᳘य एव᳘ विदां᳘ चक्रुर्यतरान्वै᳘ न इय᳘मुपावर्त्स्य᳘ति ते᳘ भविष्य᳘न्ति परे᳘तरे भविष्यन्तीति ता᳘मुभ᳘य एॗवोपमन्त्रयां᳘ चक्रिरे ऽग्नि᳘रेव᳘ देवा᳘नां दूत आ᳘स सह᳘रक्षा इ᳘त्यसुररक्शसम᳘सुराणाॗᳫंॗ साग्नि᳘मेॗवानुप्रे᳘याय त᳘स्माद᳘न्वाहाग्निं᳘ दूतं᳘ वृणीमह इ᳘ति स हि᳘ देवा᳘नां दूत आ᳘सीद्धो᳘तारं विश्व᳘वेदसमि᳘ति॥  
## ३५
त᳘दु हैके᳘ ऽन्वाहुः॥  
हो᳘ता यो᳘ विश्व᳘वेदस इ᳘ति ने᳘दरमि᳘त्यात्मा᳘न ब्र᳘वाणी᳘ति तदु त᳘था न᳘ ब्रूयान्मानुष᳘ᳫं᳘ ह ते यज्ञे᳘ कुर्वन्ति व्यृद्धं वै त᳘द्यज्ञ᳘स्य य᳘न्मानुषं नेॗद्व्यृद्धम् यज्ञे᳘ कर᳘वाणी᳘ति त᳘स्माद्य᳘थैवऽर्चा᳘नूक्तमेवा᳘नुब्रूयाद्धो᳘तारं विश्व᳘वेदसमि᳘त्येॗवास्य᳘ यज्ञ᳘स्य सुक्र᳘तुमि᳘त्येष [^8] हि᳘यज्ञ᳘स्यसुक्र᳘तुर्य᳘दग्निस्त᳘स्मादाहास्य᳘ यज्ञ᳘स्य सुक्र᳘तुमि᳘तिॗ सेयं᳘ देवा᳘नुपा᳘ववर्त त᳘तो देवा अ᳘भवन्परा᳘सुरा भ᳘वति ह वा᳘ आत्म᳘ना प᳘रास्य सप᳘त्ना भवन्ति य᳘स्यैवं᳘ विदु᳘ष एता᳘मन्वाहुः॥  

[^8]: सुक्रतुर्य᳘० BC. M sec.m. सुक्र᳘तुर्य० M prima m.

## ३६
तां वा᳘ अष्टमीम᳘नुब्रूयात्॥  
गायत्री वा᳘ एषा᳘ निदा᳘नेनाष्टा᳘क्षरा वै᳘ गायत्री त᳘स्मादष्टमीम᳘नुब्रूयात्॥  
## ३७
तद्धै᳘के॥  
पुर᳘स्ताद्धाॗय्ये दधत्य᳘न्नं धा᳘य्ये मुखत᳘ इद᳘मन्ना᳘द्यं दध्म इ᳘ति व᳘दन्तस्त᳘दु त᳘था न᳘ कुर्या᳘दनवकॢप्तात᳘स्यैषा᳘ भवति यः᳘ पुर᳘स्ताद्धाॗय्ये द᳘धाति दशमी᳘ वाहि त᳘र्ह्येकादशी᳘ वा सम्प᳘द्यते त᳘स्यो हैॗवैषा᳘वकॢप्ता भवति य᳘स्यैता᳘मष्टमी᳘मन्वाहुस्त᳘स्मादुप᳘रिष्टादेव᳘ धाॗय्ये दध्यात्॥  
## ३८
समिध्य᳘मानो अध्वर इ᳘ति॥  
अध्वरोॗ वै यज्ञः᳘ समिध्य᳘मानो यज्ञ इ᳘त्येॗवैत᳘दाहाग्निः᳘ पावक ई᳘ड्य इ᳘ति पावकोॗ ह्येष ई᳘ड्योॗ ह्येष᳘ शोचि᳘ष्केशस्त᳘मीमह इ᳘ति शो᳘चन्तीवॗ ह्येत᳘स्य के᳘शाः स᳘मिद्धस्य स᳘मिद्धो अग्न आहुतेत्य᳘तः प्राची᳘नᳫं स᳘र्वमिध्म᳘मभ्या᳘दध्याद्य᳘दन्यत्समि᳘धो ऽपवृङ्क्त इवॗ ह्येतद्धो᳘तायद्वा᳘ अन्य᳘त्समि᳘ध इध्म᳘स्यातिरिच्यते᳘ ऽतिरिक्तं तद्यद्वै᳘ यज्ञस्या᳘तिरिक्तं द्विष᳘न्तᳫं हास्य तद्भ्रा᳘तृव्यमभ्य᳘तिरिच्यते त᳘स्माद᳘तः प्राची᳘नᳫं स᳘र्वमिध्म᳘मभ्या᳘दध्याद्य᳘दन्य᳘त्समि᳘धः॥  
## ३९
देवा᳘न्यक्षि स्वध्वरे᳘ति॥  
अध्वरो वै᳘ यज्ञो᳘ देवा᳘न्यक्षि सुयज्ञिये᳘त्येॗवैत᳘दाह त्वाᳫं हि᳘ हव्यवाडसी᳘त्येष हि हव्यवाड्य᳘दग्निस्त᳘स्मादाह त्वᳫं हि᳘ हव्यवाडसीत्या᳘ जुहोता दुवस्य᳘ताग्नि᳘म् प्रयत्य᳘ध्वरे᳘ वृणीध्व᳘ᳫं᳘ हव्यवा᳘हनमि᳘ति सम्प्रे᳘ष्यत्येॗवैतया᳘जुहुत च य᳘जत च य᳘स्मै का᳘माय समै᳘न्धिढ्वं [^9] त᳘त्कुरुते᳘त्येॗवैत᳘दाहाग्नि᳘म् प्रयत्य᳘ध्वर इ᳘त्यध्वरो वै᳘ यॗज्ञो ऽग्नि᳘म् प्रयति᳘ यज्ञ इ᳘त्येॗवैत᳘दाह वृणीध्व᳘ᳫं᳘ हव्यवा᳘हनमि᳘त्येष हि हव्यवा᳘हनो य᳘दग्निस्त᳘स्मादाह वृणीध्व᳘ᳫं᳘ हव्यवा᳘हनमि᳘ति॥  

[^9]: °न्धिढ्वं instead of 'न्धिड्ढ्वं see ४.३.१८.

## ४०
तं वा᳘ एत᳘म्॥  
अध्वर᳘वन्तं त्रिचम᳘न्वाह देवा᳘न्ह वै᳘ यज्ञे᳘न य᳘जमानांत्सप᳘त्ना अ᳘सुरा दुधूर्षां᳘ चक्रुस्ते दु᳘धूर्षन्त एव न᳘ शेकुर्धू᳘र्वितुं ते प᳘राबभूवुस्त᳘स्माद्यॗज्ञो ऽध्वरो ना᳘म दु᳘धूर्षन्ह वा᳘ एनᳫं सप᳘त्नः प᳘राभवति य᳘स्यैवं᳘ विदु᳘षो ऽध्वर᳘वन्तं त्रिच᳘मन्वाहुर्या᳘वद्वेव᳘ सौम्ये᳘नाध्वरे᳘णेष्ट्वा ज᳘यति ता᳘वज्जयति॥  
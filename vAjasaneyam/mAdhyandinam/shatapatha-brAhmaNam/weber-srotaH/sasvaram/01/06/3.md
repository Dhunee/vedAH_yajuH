+++
title = "३"

+++
## ०१
त्व᳘ष्टुर्ह वै᳘ पुत्रः᳟॥  
त्रि᳘शीर्षा षडक्ष᳘ आस त᳘स्य त्री᳘ण्येव मु᳘खान्यासुस्तद्य᳘देवं᳘रूप आ᳘स त᳘स्माद्विश्व᳘रूपो ना᳘म॥  
## ०२
त᳘स्य सोमपा᳘नमेवै᳘कम् मु᳘खमास॥  
सुरापा᳘णमे᳘कमन्य᳘स्मा अ᳘शनायै᳘कं तमि᳘न्द्रो दिद्वेष त᳘स्य ता᳘नि शीर्षा᳘णि प्र᳘चिछेद॥  
## ०३
स य᳘त्सोमपा᳘नमा᳘स॥  
त᳘तः कपि᳘ञ्जलः स᳘मभवत्त᳘स्मात्स᳘बभ्रुक᳘ इव बभ्रु᳘रिव हि सो᳘मो रा᳘जा॥  
## ०४
अ᳘थ य᳘त्सुरापा᳘णमा᳘स॥  
त᳘तः कलवि᳘ङ्कः स᳘मभवत्त᳘स्माॗत्सो ऽभिमाद्यत्क᳘ इव वदत्यभिमा᳘द्यन्निव हि सु᳘राम् पीत्वा व᳘दति॥  
## ०५
अ᳘थ य᳘दन्य᳘स्मा अ᳘शनाया᳘स॥  
त᳘तस्तित्ति᳘रिः स᳘मभवत्त᳘स्मात्स᳘ विश्व᳘रूपतम इव स᳘न्त्येव घृस्तोका᳘ इव त्वन्मधुस्तोका᳘ इव त्वत्पर्णेष्वा᳘श्चुतिता एवं᳘ रूपᳫं हि स तेना᳘शनमा᳘वयत्॥  
## ०६
स त्व᳘ष्टा चुक्रोध॥  
कुवि᳘न्मे पुत्रम᳘वधीदि᳘ति सो᳘ ऽपेन्द्रमेव सो᳘ममा᳘जह्रे स य᳘थायᳫं सो᳘मः प्र᳘सुत एवम᳘पेन्द्र एॗवास॥  
## ०७
इ᳘न्द्रो ह वा᳘ ईक्षां᳘ चक्रे॥  
इदं वै᳘ मा सो᳘मादन्त᳘र्यन्ती᳘ति स य᳘था ब᳘लीयान᳘बलीयस एवम᳘नुपहूत एव यो᳘ द्रोणकलशे᳘ शुक्र आ᳘स त᳘म् भक्षयां᳘ चकार स᳘ हैनं जिहिंसॗ सो ऽस्य वि᳘ष्वङ्ङेव प्राणे᳘भ्यो दुद्राव मु᳘खाद्धैॗवास्य न᳘ दुद्रावा᳘थ स᳘र्वेभ्यो ऽन्ये᳘भ्यः प्राणे᳘भ्यो ऽद्रवत्त᳘ददः᳘ सौत्रामणीती᳘ष्टिस्त᳘स्यां तद्व्या᳘ख्यायते य᳘थैनं देवा अ᳘भिषज्यन्॥  
## ०८
स त्व᳘ष्टा चुक्रोध कुविन्मे᳘ ऽनुपहूतः सो᳘ममबभक्षदि᳘ति स᳘स्वय᳘मेव᳘ यज्ञवेशस᳘ चक्रे स यो᳘ द्रोणकलशे᳘ शुक्रः प᳘रिशिष्ट आ᳘स त᳘ प्रवर्तयां᳘ चकारे᳘न्द्रशत्रुर्वर्धस्वे᳘तिॗ सोऽग्नि᳘मेव प्रा᳘प्य स᳘म्बभूवान्त᳘रैव स᳘म्बभूवे᳘त्यु है᳘क आहुःॗ सो ऽग्नीषो᳘मावेॗवाभिस᳘म्बभूव स᳘र्वा विद्याः स᳘र्वं य᳘शः स᳘र्वमन्ना᳘द्यᳫं स᳘र्वां श्रीं᳟॥  
## ०९
स यद्व᳘र्तमानः सम᳘भवत्॥  
त᳘स्माद्वृत्रो᳘ ऽथ य᳘दपा᳘त्सम᳘भवत्त᳘स्माद᳘हिस्तं द᳘नुश्च दनायू᳘श्च माॗतेव च पिॗतेव च प᳘रिजगृहतुस्त᳘स्माद्दानव इ᳘त्याहुः॥  
## १०
अ᳘थ यद᳘ब्रवीदि᳘न्द्रशत्रुर्वर्धस्वे᳘ति॥  
त᳘स्मादु हैनमि᳘न्द्र एव᳘ जघाना᳘थ य᳘द्ध श᳘श्वद᳘वक्ष्यदि᳘न्द्रस्य श᳘त्रुर्वर्धस्वे᳘ति श᳘श्वदु ह स᳘ एवे᳘न्द्रमहनिष्यत्॥  
## ११
अ᳘थ यद᳘ब्रवीद्वर्धस्वे᳘ति॥  
त᳘स्मादु ह स्मेषुमात्र᳘मेव᳘ तिर्यङ्व᳘र्धत इशुमात्रम् प्राङ्क्सो᳘ वैवा᳘वरᳫं समुद्रं᳘ दधाव᳘व पू᳘र्वᳫं स या᳘वत्स आ᳘स स᳘हैव ता᳘वदन्नाद᳘ आस॥  
## १२
त᳘स्मै ह स्म पूर्वाह्णे᳘ देवाः᳟॥  
अ᳘शनमभिह᳘रन्ति मध्य᳘न्दिने मनुॗष्या अपराह्णे᳘ पित᳘रः॥  
## १३
स वा इ᳘न्द्रस्त᳘थैव᳘ नुत्तश्च᳘रन्॥  
अग्नीषो᳘मा उपमन्त्रयां᳘ चक्रे᳘ ऽग्नीषोमौ युवं वै म᳘म स्थो युव᳘योरह᳘मस्मि न᳘ युव᳘योरेष किं᳘ चन क᳘म् म इमं द᳘स्युं वर्धयथ उ᳘प मा᳘वर्तेथामि᳘ति॥  
## १४
तौ᳘ होचतुः॥  
कि᳘माव᳘योस्त᳘तः स्यादि᳘ति ता᳘भ्यामेत᳘मग्नीषोम् ई᳘यमे᳘कादशकपालम् पुरोडा᳘शं नि᳘रवपत्त᳘स्मादग्नीषोमी᳘य ए᳘कादशकपालः पुरोडा᳘शो भवति॥  
## १५
ता᳘वेनमुपा᳘ववृततुः॥  
ताव᳘नु स᳘र्वे देवाः प्रे᳘युः स᳘र्वा विद्याः स᳘र्वं यशः स᳘र्वमन्ना᳘द्यᳫं स᳘र्वा श्रीस्ते᳘नेष्ट्वे᳘न्द्र एत᳘दभवद्य᳘दिदमि᳘न्द्र एष᳘ उ पौर्णमास᳘स्य ब᳘न्धुः स यो᳘ हैवं᳘ विद्वा᳘न्पौर्णमासे᳘न य᳘जत एता᳘ᳫं᳘ हैव श्रि᳘यं गछत्येवं य᳘शो भवत्येव᳘मन्नादो᳘ भवति॥  
## १६
त᳘द्वेव ख᳘लु हतो᳘ वृत्रः᳟॥  
स य᳘था दृ᳘तिर्नि᳘ष्पीत एवᳫं सं᳘लीनः शिश्ये य᳘था नि᳘र्धूतसक्तुर्भॗस्त्रैवᳫं सं᳘लीनः शिश्ये तमि᳘न्द्रो ऽभ्या᳘दुद्राव हनिष्य᳘न्॥  
## १७
स᳘ होवाच॥  
मा नु᳘ मे प्र᳘हार्षीस्त्वं वै त᳘देत᳘र्ह्यसि य᳘दॗहं व्येव᳘ मा कुरुॗ मामुया᳘ भूवमि᳘ति स वै मे᳘ ऽन्नमेधी᳘ति तथे᳘ति तं᳘ द्वेधा᳘न्वभिनत्त᳘स्य य᳘त्सौम्यं न्य᳘क्तमा᳘स तं᳘ चन्द्र᳘मसं चकारा᳘थ य᳘दस्यासुर्य᳘मा᳘स ते᳘नेमाः᳘ प्रजा᳘ उद᳘रेणाविध्यत्त᳘स्मादाहुर्वृत्र᳘ एव त᳘र्ह्यन्नाद आसीद्वृत्र᳘ एतर्ही᳘तीदᳫं हि य᳘दसा᳘वापूर्य᳘ते ऽस्मा᳘देॗवैत᳘ल्लोकादा᳘प्यायते᳘ ऽथ य᳘दिमाः᳘ प्रजा अ᳘शनमिछ᳘न्ते ऽस्मा᳘ एॗवैत᳘द्वृत्रा᳘योद᳘राय बलि᳘ᳫं᳘ हरन्ति स यो᳘ हैव᳘मेतं᳘ वृत्र᳘मन्नादं वे᳘दानादो᳘ हैव᳘ भवति॥  
## १८
ता᳘ उ हैता᳘ देव᳘ता ऊचुः॥  
या᳘ इमा᳘ अग्नीषोमावन्वाजग्मुर᳘ग्नीषोमौ युवं वै᳘ नो भूयिष्ठभा᳘जौ स्थो य᳘योर्वामिदं᳘ युव᳘योरस्मा᳘नन्वा᳘भजतमि᳘ति॥  
## १९
तौ᳘ होचतुः॥  
कि᳘माव᳘योस्त᳘तः स्यादि᳘ति य᳘स्यै क᳘स्यै च देव᳘तायै हवि᳘र्निर्व᳘पांस्त᳘द्वाम् पुर᳘स्तादा᳘ज्यस्य यजानि᳘ति त᳘स्माद्य᳘स्यै क᳘स्यै च देव᳘तायै हवि᳘र्निर्व᳘पन्ति त᳘त्पुर᳘स्तादा᳘ज्यभागावग्नीषो᳘माभ्यां यजन्ति तन्न᳘ सौॗम्ये ऽध्वरे न᳘ पशौ य᳘स्यै क᳘स्यै च देव᳘तायै निर्व᳘पानि᳘ति ह्य᳘ब्रुवन्॥  
## २०
स᳘ हाग्नि᳘रुवाच॥  
म᳘य्येव᳘ वः स᳘र्वेभ्यो जुह्वतु त᳘द्वो ऽहं मय्या᳘भजामी᳘ति त᳘स्मादग्नौ स᳘र्वेभ्यो देवे᳘भ्यो जुह्वति तस्मादाहुरग्निः स᳘र्वा देव᳘ता इ᳘ति॥  
## २१
अ᳘थ ह सो᳘म उवाच॥  
मा᳘मेव᳘ वः स᳘र्वेभ्यो जुह्वतु त᳘द्वो ऽहं मय्या᳘भजामी᳘ति त᳘स्मात्सो᳘मᳫं स᳘र्वेभ्यो देवे᳘भ्यो जुह्वति त᳘स्मादाहुः सो᳘मः स᳘र्वा देव᳘ता इ᳘ति॥  
## २२
अ᳘थ यदि᳘न्द्रे स᳘र्वे देवा᳘स्तस्थानाः᳟॥  
त᳘स्मादाहुरि᳘न्द्रः स᳘र्वा देव᳘ता इ᳘न्द्रश्रेष्ठा देवा इ᳘त्येत᳘द्ध वै देवा᳘स्त्रेॗधैकदेव᳘त्या अभवन्त्स यो᳘ हैव᳘मेतद्वे᳘दैकधा᳘ हैव स्वा᳘नां श्रे᳘ष्ठो भवति॥  
## २३
द्वयं वा᳘ इदं न᳘ तृती᳘यमस्ति॥  
आर्द्रं᳘ चैव शु᳘ष्कं च यछु᳘ष्कं त᳘दाग्नेयं य᳘दार्द्रं त᳘त्सौम्यम᳘थ य᳘दिदं᳘ द्वय᳘मेवा᳘प्य कि᳘मेता᳘वत्क्रियत इ᳘त्यग्नीषो᳘मयोरेवा᳘ज्यभागावग्नीषो᳘मयोरुपांशुयाॗजो ऽग्नीषो᳘मयोः पुरोडा᳘शो यद᳘त ए᳘कतमेनैॗवेदᳫं स᳘र्वमाप्नोत्य᳘थ कि᳘मेता᳘वत्क्रियत इ᳘त्यग्नीषो᳘मयोर्हैॗवैता᳘वती वि᳘भूतिः प्र᳘जातिः॥  
## २४
सू᳘र्य एॗवाग्नेयः᳟॥  
चन्द्र᳘माः सौम्यो᳘ ऽहरेॗवाग्नेयं रा᳘त्रिः सौम्या य᳘ एॗवापूर्य᳘ते ऽर्धमासः स᳘ आग्नेयोॗ यो ऽपक्षी᳘यते स᳘ सौम्यः᳟॥  
## २५
आ᳘ज्यभागाभ्यामेव᳟॥  
सूर्याचन्द्रम᳘सावाप्नोत्युपांशुयाजे᳘नैॗवाहोरात्रे᳘ आप्नोति पुरोडा᳘शेनैॗवार्धमासा᳘वाप्नोती᳘त्यु है᳘क आहुः॥  
## २६
त᳘दु होवाचा᳘सुरिः॥  
आ᳘ज्यभागाभ्यामेवा᳘तो यतमे᳘ वा यतमे वा द्वे᳘ आप्नो᳘त्युपांशुयाजे᳘नैवा᳘तो ऽहोरात्रे᳘ आप्नोति पुरोडा᳘शेनैवा᳘तो ऽर्धमासा᳘वाप्नोति स᳘र्वं म आप्त᳘मसत्स᳘र्वं जितᳫं स᳘र्वेण वृत्र᳘ᳫं᳘ हनानि स᳘र्वेण द्विष᳘न्तं भ्रा᳘तृव्यᳫं हनानी᳘ति त᳘स्माद्वा᳘ एता᳘वत्क्रियत इ᳘ति॥  
## २७
त᳘दाहुः॥  
कि᳘मिदं᳘ जामि᳘ क्रियते ऽग्नीषो᳘मयोरेवा᳘ज्यस्याग्नीषो᳘मयोः पुरोडा᳘शस्य यद᳘नन्तर्हितं ते᳘न जामी᳘त्यने᳘न हॗ त्वेवा᳘जाम्या᳘ज्यस्ये᳘तरम् पुरोडा᳘शस्ये᳘तरं त᳘दन्य᳘दिवे᳘तरमन्य᳘दिवे᳘तरम् भवत्यृ᳘चमनू᳘च्य जुषाणे᳘न यजत्यृ᳘चमनू᳘च्यर्चा᳘ यजति त᳘दन्य᳘दिवे᳘तरमन्य᳘दिवे᳘तरम् भवत्यने᳘न हॗ त्वेवा᳘जाम्युपांश्वा᳘ज्यस्य य᳘जत्युच्चैः᳘ पुरोडा᳘शस्य स य᳘दुपांशु त᳘त्प्राजापत्यं᳘ रूपं त᳘स्मात्त᳘स्यानुष्टु᳘भमनुवाॗक्याम᳘न्वाह वाग्घ्य᳘नुष्टुब्वाग्घि᳘ प्रजा᳘पतिः॥  
## २८
एते᳘न वै᳘ देवाः᳟॥  
उपांशुयाजे᳘न यं᳘यम᳘सुराणाम᳘कामयन्त त᳘मुपत्स᳘र्य व᳘ज्रेण वषट्कारे᳘णाघ्नंस्त᳘थो एॗवैष᳘ एते᳘नोपांशुयाजे᳘न पाप्मा᳘नं द्विष᳘न्तम् भ्रा᳘तृव्यमुपत्स᳘र्य व᳘ज्रेण वषट्कारे᳘ण हन्ति त᳘स्मादुपांशुयाजं᳘ यजति॥  
## २९
स वा ऋ᳘चमनू᳘च्य जुषाणे᳘न यजति तद᳘न्विमा᳘ अन्यतर᳘तोदन्ताः प्रजाः प्र᳘जायन्ते᳘ ऽस्थि ह्यृग᳘स्थि हि द᳘न्तो ऽन्यतर᳘तोॗ ह्येतद᳘स्थि करो᳘ति॥  
## ३०
अथ᳘र्चमनू᳘च्यर्चा᳘ यजति॥  
तद᳘न्विमा᳘ उभय᳘तोदन्ताः प्रजाः प्र᳘जायन्ते᳘ ऽस्थि ह्यृग᳘स्थि हि द᳘न्त उभय᳘तोॗ ह्येतद᳘स्थि करो᳘त्येता वा᳘ इमा᳘ द्वय्यः᳘ प्रजा᳘ अन्यतर᳘तोदन्ताश्चैॗवोभय᳘तोदन्ताश्च स यो᳘ हैवं᳘ विद्वा᳘नग्नीषो᳘मयोः प्र᳘जातिं य᳘जति बहु᳘र्हैव᳘ प्रज᳘या पशु᳘भिर्भवति॥  
## ३१
स वै᳘ पौर्णमासे᳘नोपवत्स्य᳘न्॥  
न᳘ सत्रा सु᳘हित इव स्यात्ते᳘नेद᳘मुद᳘रमसुर्यं᳘ व्लिनात्या᳘हुतिभिः प्रातर्दै᳘वमेष᳘ उ पौर्णमास᳘स्योपचारः᳟॥  
## ३२
स वै᳘ संप्रॗत्येवो᳘पवसेत्॥  
संप्रति᳘ वृत्र᳘ᳫं᳘ हनानि संप्रति᳘ द्विष᳘न्तम् भ्रा᳘तृव्यᳫं हनानी᳘ति॥  
## ३३
स वा उ᳘त्तरामेवो᳘पवसेत्॥  
स᳘मिव वा᳘ एष᳘ क्रमते यः᳘ संप्रॗत्युपव᳘सत्यन᳘द्धा वै सं᳘क्रान्तयोर्यदी᳘तरो वे᳘तरमभिभ᳘वती᳘तरो वे᳘तरम᳘थ य उ᳘त्तरामुपव᳘सति य᳘था प᳘राञ्चमा᳘वृत्तᳫं संपिंष्याद᳘प्रत्यालभमाॗनᳫं सो ऽन्यतोघाॗत्येव स्या᳘देवं तद्य उ᳘त्तरामुपव᳘सति॥  
## ३४
स वै᳘ संप्रॗत्येवो᳘पवसेत्॥  
य᳘था वा᳘ अन्य᳘स्य हत᳘ᳫं᳘ संपिंष्या᳘देवं तद्य उ᳘त्तरामुपव᳘सतिॗ सो ऽन्य᳘स्यैव᳘ कृतानुकॗरो ऽन्य᳘स्योपावसायी᳘ भवति त᳘स्मादु संप्रॗत्येवो᳘पवसेत्॥  
## ३५
प्रजा᳘पतेर्ह वै᳘ प्रजाः᳘ ससृजान᳘स्य॥  
प᳘र्वाणि वि᳘सस्रंसुः स वै᳘ संवत्सर᳘ एव᳘ प्रजा᳘पतिस्त᳘स्यैता᳘नि प᳘र्वाण्यहोरात्र᳘योः संधी᳘ पौर्णमासी᳘ चामावा᳘स्या चर्तुमुखा᳘नि॥  
## ३६
स वि᳘स्रस्तैः प᳘र्वभिः॥  
न᳘ शशाक स᳘ᳫं᳘हातुं त᳘मेतै᳘र्हविर्यज्ञै᳘र्देवा᳘ अभिषज्यन्नग्निहोत्रे᳘णैॗवाहोरात्र᳘योः संधी तत्प᳘र्वाभिषज्यंस्तत्स᳘मदधुः पौर्णमासे᳘न चैॗवामावास्ये᳘न च पौर्णमासीं᳘ चामावा᳘स्यां च तत्प᳘र्वाभिषज्यंस्तत्स᳘मदधुश्चातुर्मास्यै᳘रेव᳘र्तुमुखा᳘नि तत्प᳘र्वाभिषज्यंस्तत्स᳘मदधुः॥  
## ३७
स स᳘ᳫं᳘हितैः प᳘र्वाभिः॥  
इद᳘मन्ना᳘द्यमभ्यु᳘त्तस्थौ य᳘दिद᳘म् प्रजा᳘पतेरन्ना᳘द्यᳫं स यो᳘ हैवं᳘ विद्वा᳘न्त्संप्रॗत्युपव᳘सति संप्रति᳘ हैव᳘ प्रजा᳘पतेः प᳘र्व भिषज्यत्य᳘वति हैनं प्रजा᳘पतिः स᳘ एव᳘मेॗवान्नादो᳘ भवति य᳘ एवं᳘ विद्वा᳘न्त्संप्रॗत्युपव᳘सति त᳘स्मादु संप्रॗत्येवो᳘पवसेत्॥  
## ३८
च᳘क्षुषी ह वा᳘ एते᳘ यज्ञ᳘स्य यदा᳘ज्यभागौ॥  
त᳘स्मात्पुर᳘स्ताज्जुहोति पुर᳘स्ताॗद्धीमे च᳘क्षुषी त᳘त्पुर᳘स्तादेॗवैतच्च᳘क्षुषी दधाति त᳘स्मादिमे᳘ पुर᳘स्ताच्च᳘क्षुषी॥  
## ३९
उत्तरार्ध᳘पूर्वार्धे है᳘के॥  
आग्नेयमा᳘ज्यभागं जु᳘ह्वति दक्षिणार्ध᳘पूर्वार्धे सौम्यमा᳘ज्यभागमेत᳘त्पुर᳘स्ताच्च᳘क्षुषी दध्म इ᳘ति व᳘दन्तस्त᳘दु तदा᳘विज्ञान्यमिव हवीं᳘षि ह वा᳘ आत्मा᳘ यज्ञ᳘स्य स य᳘देव᳘ पुर᳘स्ताद्धवि᳘षां जुहो᳘ति त᳘त्पुर᳘स्ताच्च᳘क्षुषी दधाति य᳘त्रो एव᳘ स᳘मिद्धतम् म᳘न्येत तदा᳘हुतीर्जुहुयात्समिद्धहोमे᳘नॗ ह्येव स᳘मृद्धा आ᳘हुतयः॥  
## ४०
स वा ऋ᳘चमनू᳘च्य जुषाणे᳘न यजति॥  
त᳘स्मादिमे᳘ अस्थ᳘न्त्सत्य᳘न᳘स्थिके च᳘क्षुषी आ᳘श्लिष्टे अ᳘थ यदृ᳘चमनू᳘च्यर्चा य᳘जेद᳘स्थि हैव᳘ कुर्यान्न च᳘क्षुः॥  
## ४१
ते वा᳘ एते᳟॥  
अग्नीषो᳘मयोरेव᳘ रूप᳘मन्वा᳘यत्ते य᳘छुक्लं त᳘दाग्नेयं य᳘त्कृष्णं त᳘त्सौम्यं य᳘दि वेतर᳘था य᳘देव᳘ कृष्णं त᳘दाग्नेयं य᳘छुक्लं त᳘त्सौम्यं य᳘देव वी᳘क्षते त᳘दाग्नेयं᳘ रूपं शु᳘ष्के इव हि वी᳘क्षमाणस्या᳘क्षिणी भ᳘वतः शु᳘ष्कमिवॗ ह्याग्नेयंय᳘देव स्वपिति त᳘त्सौम्यं᳘ रूप᳘मार्द्रे᳘ इव हि᳘ सुषुपुषो᳘ ऽक्षिणी भ᳘वत आर्द्र᳘ इव हि सो᳘म आजरस᳘ᳫं᳘ ह वा᳘ अस्मिं᳘ लोके च᳘क्षुष्मान्भवति स᳘चक्षुरमु᳘ष्मिंलोके स᳘म्भवति य᳘ एव᳘मेतौ च᳘क्षुषी आ᳘ज्यभागौ वे᳘द॥  
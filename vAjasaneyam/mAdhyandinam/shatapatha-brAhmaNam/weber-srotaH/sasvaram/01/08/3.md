+++
title = "३"

+++
## ०१
स वै स्रु᳘चौॗ व्यूहति॥  
अग्नीषो᳘मयोरु᳘ज्जितिमनू᳘ज्जेषं वा᳘जस्य मा प्रसवे᳘न प्रो᳘हामी᳘ति जुहूम् प्रा᳘चीं दक्षिणे᳘न पाणि᳘नाग्नीषो᳘मौ त᳘मपनुदतांॗ यो स्मान्द्वे᳘ष्टि यं᳘ च वयं᳘ द्विष्मो वा᳘जस्यैनं प्रसवेना᳘पोहामी᳘त्युपभृ᳘तम् प्रती᳘चीᳫं सव्ये᳘न पाणि᳘ना य᳘दि स्वयं य᳘जमानः॥  
## ०२
य᳘द्यु अध्वर्युः᳟॥  
अग्नीषो᳘मयोरु᳘ज्जितिमनू᳘ज्जयत्वयं य᳘जमानो वा᳘जस्यैनम् प्रसवे᳘न प्रो᳘हाम्यग्नीषो᳘मौ तम᳘पनुदतां य᳘मयं य᳘जमानो द्वे᳘ष्टि य᳘श्चैनं द्वे᳘ष्टि वा᳘जस्यैनम् प्रसवेना᳘पोहामी᳘ति पौर्णमास्या᳘मग्नीषोमी᳘यᳫं हि᳘ पौर्णमास᳘ᳫं᳘ हविर्भ᳘वति॥  
## ०३
अ᳘थामावा᳘स्यायाम्॥  
इन्द्राग्न्योरु᳘ज्जितिमनू᳘ज्जेषं वा᳘जस्य मा प्रसवे᳘न प्रो᳘हामीन्द्राग्नी तम᳘पनुदतांॗ यो ऽस्मान्द्वे᳘ष्टि यं᳘ च वयं᳘ द्विष्मो वा᳘जस्यैनम् प्रसवेना᳘पोहामी᳘ति य᳘दि स्वयं य᳘जमानः॥  
## ०४
य᳘द्यु अध्वर्युः᳟॥  
इन्द्राग्न्योरु᳘ज्जितिमनू᳘ज्जयत्वयं य᳘जमानो वा᳘जस्यैनम् प्रसवे᳘न प्रो᳘हामीन्द्राग्नी तम᳘पनुदतां य᳘मयं य᳘जमानो द्वे᳘ष्टि य᳘श्चैनं द्वे᳘ष्टि वा᳘जस्यैनम् प्रसवेना᳘पोहामी᳘त्यमावा᳘स्यायामैन्द्राॗग्नᳫं ह्यामावास्य᳘ᳫं᳘ हविर्भ᳘वत्येवं᳘ यथादेवॗतं व्यूहति तद्य᳘देवं व्यू᳘हति॥  
## ०५
य᳘जमान एव᳘ जुहूम᳘नु॥  
यो ऽस्मा अरातीय᳘ति स᳘ उपभृ᳘तम᳘नु प्रा᳘ञ्चमेॗवैतद्य᳘जमानमुदू᳘हत्य᳘पाञ्चं तम᳘पोहतिॗ यो ऽस्मा अरातीय᳘त्यॗत्तैव᳘ जुहूम᳘न्वाद्य᳘ उपभृ᳘तम᳘नु प्रा᳘ञ्चमेॗवैत᳘दत्ता᳘रमुदू᳘हत्य᳘पाञ्चमाद्य᳘म᳘पोहति॥  
## ०६
तद्वा᳘ एत᳘त्॥  
समान᳘ एव क᳘र्मन्व्या᳘क्रियते त᳘स्मादु समाना᳘देव पु᳘रुषादत्ता᳘ चाद्य᳘श्च जायते इदᳫं हि᳘ चतुर्थे पु᳘रुषे तृती᳘ये सं᳘गछामह इ᳘ति विदेवं दी᳘व्यमाना जा᳘त्या आ᳘सत एत᳘स्मादु त᳘त्॥  
## ०७
अ᳘थ जुह्वा᳘ परिधीन्त्स᳘मनक्ति॥  
य᳘या देवेभ्यो᳘ ऽहौषीद्य᳘या यज्ञ᳘ᳫं᳘ सम᳘तिष्ठपत्त᳘यैॗवैत᳘त्परिधी᳘न्प्रीणाति त᳘स्माज्जुह्वा᳘ परिधीन्त्स᳘मनक्ति॥  
## ०८
स स᳘मनक्ति वसु᳘भ्यस्त्वा रुद्रे᳘भ्यस्त्वादित्ये᳘भ्यस्त्वे᳘त्येते वै᳘ त्रया᳘ देवा यद्व᳘सवो रुद्रा᳘ आदित्या᳘ एते᳘भ्यस्त्वे᳘त्येॗवैत᳘दाह॥  
## ०९
अ᳘थ परिधि᳘मभिपद्या᳘श्रावयति॥  
परिधि᳘भ्योॗ ह्येत᳘दाश्राव᳘यति यज्ञो वा᳘ आश्रा᳘वणं यज्ञे᳘नैॗवैत᳘त्प्रत्य᳘क्षम् परिधी᳘न्प्रीणाति त᳘स्मात्परिधि᳘मभिपद्या᳘श्रावयति॥  
## १०
स᳘ आश्रा᳘व्याह॥  
इषिता दै᳘व्या हो᳘तार इ᳘ति दै᳘व्या वा᳘ एते हो᳘तारो य᳘त्परिध᳘यो ऽग्न᳘योॗ हीष्टा दै᳘व्या हो᳘तार इ᳘त्येॗवैत᳘दाह यदा᳘हेषिता दै᳘व्या हो᳘तार इ᳘ति भद्रवा᳘च्याये᳘ति स्वयं वा᳘ एत᳘स्मै देवा᳘ युक्ता᳘ भवन्ति य᳘त्साधु व᳘देयुर्य᳘त्साधु᳘ कुर्युस्त᳘स्मादाह भद्रवा᳘च्याये᳘ति प्रे᳘षितो मा᳘नुषः सूक्तवाकाये᳘ति त᳘दिमम् मा᳘नुषᳫं हो᳘तारᳫं सूक्तवाका᳘य प्र᳘सौति॥  
## ११
अ᳘थ प्रस्तरमा᳘दत्ते॥  
य᳘जमानो वै᳘ प्रस्तरस्तद्य᳘त्रास्य यज्ञो᳘ ऽगंस्त᳘देॗवैतद्य᳘जमानᳫं स्वगा᳘करोति देवलोकं वा᳘ अस्य यॗज्ञो ऽगन्देवलोक᳘मेॗवैतद्य᳘जमानम᳘पिनयति॥  
## १२
स य᳘दि वृ᳘ष्टिकामः स्या᳘त्॥  
एते᳘नैवा᳘ददीत सं᳘जानाथां द्या᳘वापृथिवी इ᳘ति यदा वै द्या᳘वापृथिवी᳘ संजाना᳘थे अ᳘थ वर्षति त᳘स्मादाह सं᳘जानाथां द्या᳘वापृथिवी इ᳘ति मित्राव᳘रुणौ त्वा वृ᳘ष्ट्यावतामि᳘ति तद्यो᳘ वर्षस्ये᳘ष्टे स᳘ त्वा वृ᳘ष्ट्यावत्वि᳘त्येॗवैत᳘दाहायं वै᳘ वर्ष᳘स्येष्टेॗ यो ऽयम् प᳘वतेॗ सो ऽयमे᳘क इवैव᳘ पवतेॗ सो ऽयम् पु᳘रुषे ऽन्तः प्र᳘विष्टः प्रा᳘ञ्च प्रत्य᳘ञ्च ता᳘विमौ᳘ प्राणोदानौ᳘ प्राणोदानौ वै᳘ मित्राव᳘रुणौ तद्य᳘ एव᳘ वर्षस्ये᳘ष्टे स᳘ त्वा वृ᳘ष्ट्यावत्वि᳘त्येॗवैत᳘दाह त᳘मेते᳘नैवा᳘ददीत यदाॗ ह्येव᳘ कदा᳘ च वृ᳘ष्टिः स᳘मिव त᳘मनक्त्या᳘हुतिमेॗवैत᳘त्करोत्या᳘हुतिर्भूत्वा᳘ देवलोकं᳘गछादि᳘ति॥  
## १३
स वा अ᳘ग्रं जुह्वा᳘मन᳘क्ति॥  
म᳘ध्यमुपभृ᳘ति मू᳘लं ध्रुवा᳘याम᳘ग्रमिव हि᳘ जुहूर्म᳘ध्यमिवोपभृन्मू᳘लमिव ध्रुवा᳟᳟॥  
## १४
सो ऽनक्ति॥  
व्य᳘न्तु व᳘यो ऽक्तं रि᳘हाणा इ᳘ति व᳘य ए᳘वैनमेत᳘द्भूत᳘मस्मा᳘न्मनुष्यलोका᳘द्देवलोक᳘मभ्यु᳘त्पातयति त᳘न्नीचै᳘रिव हरति द्वयं तद्य᳘स्मान्नीचै᳘रिव ह᳘रेद्य᳘जमानो वै᳘ प्रस्तॗरो ऽस्या᳘ एॗवैनमेत᳘त्प्रतिष्ठा᳘यै नो᳘द्धन्तीॗहो एव वृ᳘ष्टिं नि᳘यछति॥  
## १५
स᳘ हरति॥  
मरु᳘ताम् पृ᳘षतीर्गछे᳘ति देवलोकं᳘ गछे᳘त्येॗवैत᳘दाह यदा᳘ह मरु᳘ताम् पृ᳘षतीर्गछे᳘ति वशा पृ᳘श्निर्भूत्वा दि᳘वं गछ त᳘तो नो वृ᳘ष्टिमावहे᳘तीयं वै᳘ वशा पृ᳘श्निर्य᳘दिद᳘मस्या᳘म् मूलि᳘ चामूलं᳘ चान्ना᳘द्यम् प्र᳘तिष्ठितं ते᳘नेयं᳘ वशा पृ᳘श्निरिय᳘म् भूत्वा दि᳘वं गछे᳘त्येॗवैत᳘दाह त᳘तो नो वृ᳘ष्टिमा᳘वहे᳘ति वृष्टाद्वा ऊर्ग्र᳘सः सुभू᳘तं जायते त᳘स्मादाह त᳘तो नो वृ᳘ष्टिमा᳘वहे᳘ति॥  
## १६
अथैकं तृ᳘णम᳘पगृह्णाति॥  
य᳘जमानो वै᳘ प्रस्तरः स य᳘त्कृत्स्न᳘म् प्रस्तर᳘मनुप्रह᳘रेत्क्षिप्रे᳘ ह य᳘जमानो ऽमुं᳘ लोक᳘मियात्त᳘थो ह य᳘जमानो ज्यो᳘ग्जीवति या᳘वद्वेॗवास्येह᳘ मानुषमा᳘युस्त᳘स्मा एॗवैतद᳘पगृह्णाति॥  
## १७
त᳘न्मुहूर्तं᳘ धारयिॗत्वानुप्र᳘हरति॥  
तद्य᳘त्रास्ये᳘तर आत्मा᳘गंस्त᳘देॗवास्यैत᳘द्गमयत्य᳘थ यॗन्नानुप्रह᳘रेदन्त᳘रियाद्ध य᳘जमानं लोकात्त᳘थो ह य᳘जमानं लोकाॗन्नान्त᳘रेति॥  
## १८
तम् प्रा᳘ञ्चमनुस᳘मस्यति॥  
प्रा᳘ची हि᳘ देवा᳘नां दिग᳘थो उ᳘दञ्चमु᳘दीची हि᳘ मनुॗष्याणां दिक्त᳘मङ्गु᳘लिभिरेव᳘ योयुप्ये᳘रन्न᳘ काष्ठैर्दा᳘रुभिर्वा इ᳘तॗरं श᳘वं व्यृषन्ति नेत्त᳘था कर᳘वाम यथे᳘तरं श᳘वमि᳘ति त᳘स्मादङ्गु᳘लिभिरेव᳘ योयुप्ये᳘रन्न᳘ काष्ठै᳘र्यदा हो᳘ता सूक्तवाकमाह॥  
## १९
अ᳘थाग्नी᳘दाहानुप्र᳘हरे᳘ति॥  
तद्य᳘त्रास्ये᳘तर आत्मा᳘गंस्त᳘देॗवास्यैत᳘द्गमये᳘त्येॗवैत᳘दाह तूष्णी᳘मेॗवानुप्रहृ᳘त्य चक्षुष्पा᳘ अग्ने ऽसि च᳘क्षुर्मे पाही᳘त्यात्मा᳘नमु᳘पस्पृशति ते᳘नो अ᳘प्यात्माॗनं नानुप्र᳘वृणक्ति॥  
## २०
अ᳘थाह सं᳘वदस्वे᳘ति॥  
सं᳘वादयैनं देवैरि᳘त्येॗवैत᳘दाहा᳘गानग्नीदित्य᳘गङ्खल्वि᳘त्येॗवैत᳘दाहा᳘गन्निती᳘तरः प्र᳘त्याह श्रावये᳘ति तं वै᳘ देवैः᳘ श्रावय तम᳘नुबोधये᳘त्येॗवैत᳘दाह श्रौषडि᳘ति विदुर्वा᳘ एनम᳘नु वा᳘ एनमभुत्सते᳘त्येॗवैत᳘दाहैव᳘मध्वर्यु᳘श्चाग्नी᳘च्च देवलोकं य᳘जमानम᳘पिनयतः॥  
## २१
अ᳘थाह स्वगा दै᳘व्या हो᳘तृभ्य इ᳘ति दै᳘व्या वा᳘ एते हो᳘तारो य᳘त्परिध᳘यो ऽग्न᳘यो हि ता᳘नेॗवैत᳘त्स्वगा᳘करोति त᳘स्मादाह स्वगा दै᳘व्या हो᳘तृभ्य इ᳘ति स्वस्तिर्मा᳘नुषेभ्य इ᳘ति त᳘दस्मै᳘ मानुषा᳘य होत्रे᳘ ह्वलामा᳘शास्ते॥  
## २२
अ᳘थ परिधी᳘ननुप्र᳘हरति स᳘ मध्यम᳘मेवा᳘ग्रे परिधि᳘मनुप्र᳘हरति य᳘म् परिधिं᳘ पर्य᳘धत्था अ᳘ग्ने देव पणि᳘भिर्गुह्य᳘मानः तं᳘ त एतम᳘नु जो᳘षं भराम्येष नेत्त्व᳘दपचेत᳘याता इ᳘त्यग्नेः᳘ प्रियम् पाथो᳘ ऽपीतमिती᳘तरावनुस᳘मस्यति॥  
## २३
अ᳘थ जुहूं᳘ चोपभृ᳘तं च सम्प्र᳘गृह्णाति॥  
अदो᳘ हैवा᳘हुतिं करो᳘ति य᳘दनक्त्या᳘हुतिर्भूत्वा᳘ देवलोकं᳘ गछादि᳘ति त᳘स्माज्जुहूं᳘ चोपभृ᳘तं च सम्प्र᳘गृह्णाति॥  
## २४
स वै वि᳘श्वेभ्यो देवे᳘भ्यः सम्प्र᳘गृह्णाति॥  
यद्वा अ᳘नादिष्टं देव᳘तायै हवि᳘र्गृह्य᳘ते स᳘र्वा वै त᳘स्मिन्देव᳘ता अपित्वि᳘न्यो मन्यन्ते न वा᳘ एतत्क᳘स्यै चन᳘ देव᳘तायै हवि᳘र्गृह्णन्ना᳘दिषति यदा᳘ज्यं त᳘स्माद्वि᳘श्वेभ्यो देवे᳘भ्यः सम्प्र᳘गृह्णात्येत᳘दु वैश्वदेव᳘ᳫं᳘ हविर्यज्ञे᳟॥  
## २५
स᳘ सम्प्र᳘गृह्णाति॥  
संस्रव᳘भागा स्थेषा᳘ बृह᳘न्त इ᳘ति संस्रवोॗ ह्येव ख᳘लु प᳘रिशिष्टो भ᳘वति प्रस्तरेष्ठाः᳘ परिधे᳘याश्च देवा इ᳘ति प्रस्तर᳘श्च हि᳘ परिध᳘यश्चानुप्र᳘हृता भ᳘वन्तीमां वा᳘चमभि वि᳘श्वे गृण᳘न्त इ᳘त्येत᳘दु वैश्वदेवं᳘ करोत्यास᳘द्यास्मि᳘न्बर्हि᳘षि मादयध्वᳫं स्वा᳘हा वाडि᳘ति तद्य᳘था व᳘ष्ट्कृतᳫं हुत᳘मेव᳘मस्यैत᳘द्भवति॥  
## २६
स यस्या᳘नसो हवि᳘र्गृह्णन्ति॥  
अ᳘नसस्त᳘स्य धुरि वि᳘मुञ्चन्ति य᳘तो युनजाम त᳘तो वि᳘मुञ्चामे᳘ति य᳘तोॗ ह्येव᳘ युञ्ज᳘न्ति त᳘तो वि᳘मुञ्चन्ति य᳘स्यो पात्र्यै स्फ्ये त᳘स्य य᳘तो युन᳘जाम त᳘तो वि᳘मुञ्चामे᳘ति य᳘तोॗ ह्येवं᳘ युञ्ज᳘न्ति त᳘तो वि᳘मुञ्चन्ति॥  
## २७
यु᳘जौ ह वा᳘ एते᳘ यज्ञ᳘स्य यत्स्रु᳘चौ॥  
ते᳘ एत᳘द्युङ्क्ते य᳘त्प्रच᳘रति स य᳘न्निनिधा᳘यावद्येद्य᳘था वा᳘हनमवार्छे᳘वं तत्ते᳘ एत᳘त्स्विष्टकृ᳘ति विमो᳘चनमा᳘गछतस्ते त᳘त्सादयति तद्वि᳘मुञ्चति ते᳘ एतत्पु᳘नः प्र᳘युङ्क्ते ऽनुयाजे᳘षुॗ सो ऽनुयाजै᳘श्चरिॗत्वैत᳘द्विमो᳘चनमा᳘गछति ते त᳘त्सादयति तद्वि᳘मुञ्चति ते᳘ एतत्पु᳘नः प्र᳘युङ्क्ते य᳘त्सम्प्रगृह्णा᳘ति तद्यां ग᳘तिमभियुङ्क्ते तां ग᳘तिं गत्वा वि᳘मुञ्चते यज्ञं वा अ᳘नु प्रजास्त᳘स्मादयम् पु᳘रुषो युङ्क्ते ऽथ वि᳘मुञ्चते᳘ ऽथ युङ्क्ते तद्यां ग᳘तिमभियुङ्क्ते तां गतिं गत्वान्ततो वि᳘मुञ्चते स᳘ सादयति घृता᳘ची स्थो धु᳘र्यौ पातंसुम्ने᳘ स्थः सुम्ने᳘ मा धत्तमि᳘ति साॗध्व्यौ स्थः साधौ᳘ मा धत्तमि᳘त्येॗवैत᳘दाह॥  
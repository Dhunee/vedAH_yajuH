+++
title = "२"

+++
## ०१
पवि᳘त्रवति स᳘म्वपति॥  
पात्र्या᳘म् पवि᳘त्रे अवधा᳘य देव᳘स्य त्वासवितुः᳘ प्रसॗवे ऽश्विनोर्बाहु᳘भ्याम् पूष्णो ह᳘स्ताभ्याᳫं स᳘म्वपामी᳘तिॗ सो ऽसा᳘वेॗवैतस्य य᳘जुषो ब᳘न्धुः॥  
## ०२
अ᳘थान्तर्वेद्यु᳘पविशति॥  
अथै᳘क उपस᳘र्जनीभिरै᳘ति ता आ᳘नयति ताः पवि᳘त्राभ्याम् प्र᳘तिगृह्णाति समा᳘प ओ᳘षधीभिरि᳘तिॗ संह्येतदा᳘प ओषधीभिरेता᳘भिः पिष्टा᳘भिः सम्ग᳘छन्ते समो᳘षधयो र᳘सेने᳘तिॗ संह्येतदो᳘षधयो र᳘सेनैताः᳘ पिष्टा᳘ अद्भिः᳘ संग᳘छन्त आ᳘पोॗ ह्येता᳘सां र᳘सः सं᳘ रेव᳘तीर्जगतीभिः पृच्यन्तामि᳘ति रेव᳘त्य आपो ज᳘गत्य ओ᳘षधयस्ता᳘ उॗ ह्येत᳘दुभ᳘य्यः सम्पृच्य᳘न्ते सम् म᳘धुमतीर्म᳘धुमतीभिः पृच्यन्तामि᳘ति सं र᳘सवत्यो र᳘सवतीभिः पृच्यन्तामि᳘त्ये᳘वैत᳘दाह॥  
## ०३
अ᳘थ सं᳘यौति॥  
ज᳘नयत्यै त्वा सं᳘यौमी᳘ति य᳘था वा अ᳘धिवृक्तो ऽग्नेर᳘धि जा᳘येतैवं वै तत्सं᳘यौति॥  
## ०४
अ᳘थ द्वेधा᳘ करोति॥  
य᳘दि द्वे᳘ हवि᳘षी भ᳘वतः पौर्णमास्यां वै द्वे᳘ हविषी भवतः स य᳘त्र पु᳘नर्न संहविष्यंत्स्यात्त᳘दभि᳘मृशतीद᳘मग्ने᳘रिद᳘मग्नीषो᳘मयोरि᳘ति ना᳘ना वा एतद᳘ग्रे हवि᳘र्गृह्णन्ति त᳘त्सहा᳘वघ्नन्ति त᳘त्सह᳘ पिंषन्ति तत्पु᳘नर्ना᳘ना करोति त᳘स्मादेव᳘मभि᳘मृशत्यधिवृण᳘क्त्येॗवैष᳘ पुरोडा᳘शमधिश्रयत्यसावा᳘ज्यम्॥  
## ०५
तद्वा᳘ एत᳘त्॥  
उभ᳘यᳫं सह᳘ क्रियते तद्य᳘देत᳘दुभ᳘यᳫं सह᳘ क्रिय᳘ते ऽर्धो᳘ ह वा᳘ एष᳘ आत्म᳘नो यज्ञस्य यदा᳘ज्यमर्धो य᳘दिह᳘ हविर्भ᳘वति स य᳘श्चासा᳘वर्धो य᳘ उ चाय᳘मर्धस्ता᳘ उभा᳘वग्निं गमयावे᳘ति त᳘स्माद्वा᳘ एत᳘दुभ᳘यᳫं सह᳘ क्रियत एव᳘मु ह᳘इष आत्मा᳘ यज्ञ᳘स्य सं᳘धीयते॥  
## ०६
सो ऽसावा᳘ज्यम᳘धिश्रयति॥  
इषे त्वे᳘ति वृ᳘ष्ट्यै त᳘दाह यदा᳘हेषे त्वे᳘ति तत्पु᳘नरु᳘द्वासयत्यूर्जे त्वे᳘ति यो वृष्टादूर्ग्र᳘सो जा᳘यते त᳘स्मै त᳘दाह॥  
## ०७
अ᳘थ पुरोडा᳘शम᳘धिवृणक्ति॥  
धॗर्मो ऽसी᳘ति यज्ञ᳘मेॗवैत᳘त्करोति य᳘था घर्म᳘म् प्रवृंज्या᳘देवम् प्र᳘वृणक्ति विश्वा᳘युरि᳘ति तदा᳘युर्दधाति॥  
## ०८
त᳘म् प्रथयति॥  
उरु᳘प्रथा उरु᳘ प्रथस्वे᳘ति प्रथ᳘यत्येॗवैनमेत᳘दुरु᳘ ते यज्ञ᳘पतिः प्रथतामि᳘ति य᳘जमानो वै᳘ यज्ञ᳘पतिस्तद्य᳘जमानायैॗवैतदाशि᳘षमा᳘शास्ते॥  
## ०९
तं न᳘ सत्रा᳘ पृथु᳘ कुर्यात्॥  
मानुष᳘ᳫं᳘ ह कुर्याद्य᳘त्पृथुं᳘ कुर्याॗद्व्यृद्धं वै त᳘द्यज्ञ᳘स्य य᳘न्मानुषं नेॗद्व्यृद्धं यज्ञो᳘ कर᳘वाणी᳘ति त᳘स्मान्न᳘ सत्रा᳘ पृथुं᳘ कुर्यात्॥  
## १०
अश्वशफमात्रं᳘ कुर्यादि᳘त्यु है᳘क आहुः॥  
कस्त᳘द्वेद या᳘वानश्वशफो या᳘वन्तमेव᳘ स्वयम् म᳘नसा न᳘ सत्रा᳘ पृथुम् म᳘न्येतैवं᳘ कुर्यात्॥  
## ११
त᳘मद्भि᳘रभि᳘मृशति॥  
सकृद्वा त्रि᳘र्वा तद्य᳘देॗवास्या᳘त्रावघ्न᳘न्तो वा पिंषन्तो वा क्षिण्व᳘न्ति वा वि᳘ वा वृह᳘न्ति शा᳘न्तिरा᳘पस्त᳘दद्भिः शा᳘न्त्या शमयति त᳘दद्भिः सं᳘दधाति त᳘स्मादद्भि᳘रभि᳘मृशति॥  
## १२
सो ऽभि᳘मृशति॥  
अग्नि᳘ष्टे त्व᳘चम् मा᳘ हिᳫं सीदि᳘त्यग्नि᳘ना वा᳘ एनमेत᳘दभितप्स्य᳘न्भवत्येष᳘ ते त्व᳘चम् मा᳘ हिंसीदि᳘त्येॗवैतदाह॥  
## १३
तम् प᳘र्यग्निं करोति॥  
अ᳘छिद्रमेॗवैनमेत᳘दग्नि᳘ना प᳘रिगृह्णाति ने᳘देनं नाष्ट्रा र᳘क्षांसि प्रमृशानि᳘त्यग्निर्हि र᳘क्षसामपहन्ता त᳘स्मात्पर्यग्निं करोति॥  
## १४
तं᳘ श्रपयति॥  
देव᳘स्त्वा सविता᳘ श्रपयत्वि᳘ति न वा᳘ एत᳘स्य मनुष्यः᳘ श्रपयिता᳘ देवोॗ ह्येष त᳘देनं देव᳘ ए᳘व सविता श्रपयति व᳘र्षिष्टे᳘ ऽधि ना᳘क इ᳘ति देवॗत्रो एत᳘दाह यदा᳘ह व᳘र्षिष्टे᳘ ऽधि ना᳘क इ᳘ति त᳘मभि᳘मृशति पृतं᳘ वेदानी᳘ति त᳘स्माद्वा᳘ अभि᳘मृशति॥  
## १५
सो ऽभि᳘मृशति॥  
मा᳘ भेर्मा सं᳘विक्था इ᳘ति मा त्व᳘म् भेषीर्मासं᳘विक्था य᳘त्त्वाहम᳘मानुषᳫं स᳘न्तम् मानु᳘षो ऽभिमृशामी᳘त्येॗवैत᳘दाह॥  
## १६
यदा᳘ शृतो᳘ ऽथाभि᳘वासयति॥  
ने᳘देनमुप᳘रिष्टान्नाष्ट्रा र᳘क्षांस्यवप᳘श्यानि᳘ति ने᳘द्वेव᳘ नग्न᳘ इव मुषित᳘ इव श᳘याताइ᳘त्यु चैव त᳘स्माद्वा᳘ अभि᳘वासयति॥  
## १७
सो ऽभि᳘वासयति॥  
अ᳘तमेरुर्यज्ञो᳘ ऽतमेरुर्य᳘जमानस्य प्रजा᳘ भूयादि᳘ति ने᳘देतद᳘नु यज्ञो᳘ वा य᳘जमानो वा ता᳘म्याद्य᳘दिद᳘मभिवास᳘यामी᳘ति त᳘स्मादेव᳘मभि᳘वासयति॥  
## १८
अ᳘थ पात्रीनिर्णे᳘जनम्॥  
अङ्गुलिप्रणे᳘जनमाप्त्ये᳘भ्यो नि᳘नयति तद्य᳘दाप्त्ये᳘भ्यो निन᳘यति॥  
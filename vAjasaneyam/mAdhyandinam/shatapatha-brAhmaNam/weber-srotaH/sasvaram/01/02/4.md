+++
title = "४"

+++
## ०१
इ᳘न्द्रो ह य᳘त्र वृत्रा᳘य व᳘ज्रम् प्रजहा᳘र॥  
स प्र᳘हृतश्चतुॗर्धा ऽभवत्त᳘स्य स्फ्यस्तृ᳘तीयं वा या᳘वद्वा यू᳘पस्तृ᳘तीयं वाया᳘वद्वा र᳘थस्तृ᳘तीयं वा या᳘वद्वा᳘थ य᳘त्र प्रा᳘हरत्तछ᳘कलो ऽशीर्यत स᳘ पतित्वा᳘ शॗरा ऽभवत्त᳘स्माछरो नाम यद᳘र्शार्यतैव᳘मु स᳘ चतुर्धा व᳘ज्रो ऽभवत्॥  
## ०२
त᳘तो द्वा᳘भ्याम् ब्राह्मणा᳘ यज्ञे च᳘रन्ति द्वा᳘भ्यां राजन्य᳘बन्धवः संव्याधे यू᳘पेन च स्फ्ये᳘न च ब्राह्मणा र᳘थेन च शरे᳘ण च राजन्य᳘बन्धवः॥  
## ०३
स यत्स्फ्य᳘मादत्ते॥  
य᳘थैव तदि᳘न्द्रो वृत्रा᳘य व᳘ज्रमुद᳘यछदेव᳘मेॗवैष एत᳘म् पाप्म᳘ने द्विषते भ्रा᳘तृव्याय व᳘ज्रमु᳘द्यछति त᳘स्माद्वै स्फ्यमा᳘दत्ते॥  
## ०४
तमा᳘दत्ते॥  
देव᳘स्य त्वा सवितुः᳘ प्रसॗवे ऽश्वि᳘नोर्बाहु᳘भ्याम् पू᳘ष्णो ह᳘स्ताभ्यामा᳘ददे ऽध्वरकृ᳘तं देवे᳘भ्य इ᳘ति सविता वै᳘ देवा᳘नाम् प्रसविता त᳘त्सवितृ᳘प्रसूत एॗवैनमेतदा᳘दत्ते ऽश्वि᳘नोर्बाहु᳘भ्यामि᳘त्यश्वि᳘नावध्वर्यूतत्त᳘योरेव᳘ बाहु᳘भ्यामादत्ते न स्वा᳘भ्यां व᳘ज्रो वा᳘ एष त᳘स्य न᳘ ममुॗष्यो भर्ता त᳘मेता᳘भिर्देव᳘ताभिरादत्ते॥  
## ०५
आ᳘ददे ऽध्वरकृ᳘तं देवे᳘भ्य इ᳘ति॥  
अध्वरो वै᳘ यज्ञो᳘ यज्ञकृ᳘तं देवे᳘भ्य इ᳘त्येॗवैत᳘दाह त᳘ᳫं᳘ सव्ये᳘ पाण᳘उ कृत्वा᳘ दक्षिणेनाभिमृष्य जपति सं᳘श्यत्येॗवैनमेतद्यज्ज᳘पति॥  
## ०६
स᳘ जपति॥  
इ᳘न्द्रस्य बाहु᳘रसि द᳘क्षिण इ᳘त्येष वै᳘ वीर्य᳘वत्तमो य इ᳘न्द्रस्य बाहुर्द᳘क्षिणस्त᳘स्मादाहे᳘न्द्रस्य बाहु᳘रसि द᳘क्षिण इति सह᳘स्रभृष्टिः शत᳘तेजा इ᳘ति सह᳘स्रभृष्टिर्वै स व᳘ज्र आसीछत᳘तेजा यं तं᳘ वृत्रा᳘य प्रा᳘हरत्त᳘मेॗवैत᳘त्करोति॥  
## ०७
वायु᳘रसि तिग्म᳘तेजा इ᳘ति॥  
एतद्वै ते᳘जिष्ठं ते᳘जो य᳘दॗयं यो ऽयम् प᳘वत एषॗ हीमां᳘ल्लोका᳘ᳫं᳘स्तिर्य᳘ङ्ङनुप᳘वते सं᳘श्यत्येॗवैनमेत᳘द्द्विषतो᳘ बध इ᳘ति य᳘दिॗ नाभिच᳘रेद्य᳘द्यु अभिच᳘रेदमु᳘ष्य बध इ᳘ति ब्रूयात्ते᳘न सं᳘शितेनॗ नात्मा᳘नमुपस्पृश᳘ति न᳘ पृथिवीं ने᳘दने᳘न व᳘ज्रेण सं᳘शितेनात्मा᳘नं वा पृथिवीं᳘ वा हिन᳘सानी᳘ति त᳘स्माॗन्नात्मा᳘नमुपस्पृश᳘ति न᳘ पृथिवी᳘म्॥  
## ०८
देवा᳘श्च वा अ᳘सुराश्च॥  
उभ᳘ये प्राजापत्याः᳘ पस्पृधिरे ते᳘ ह स्म य᳘द्देवा अ᳘सुराञ्ज᳘यन्ति त᳘तो ह स्मैॗवैनान्पु᳘नरुपो᳘त्तिष्ठन्ति॥  
## ०९
ते᳘ ह देवा᳘ ऊचुः॥  
ज᳘यामो वा अ᳘सुरांस्त᳘तॗस्त्वेव᳘ नः पु᳘नरुपो᳘त्तिष्ठन्ति कॗथं न्वेनाननपजय्यं᳘ जयेमे᳘ति॥  
## १०
स᳘ हाग्नि᳘रुवाच॥  
उ᳘दञ्चो वै᳘ नः पला᳘य्य मुच्यन्त इत्यु᳘दञ्चो ह स्मैॗवैषाम् पला᳘य्य मुच्यन्ते॥  
## ११
स᳘ हाग्नि᳘रुवाच॥  
अह᳘मुत्तरतः प᳘र्येष्याम्य᳘थ यू᳘यमित उपसं᳘रोत्स्यथ ता᳘न्त्संरु᳘ध्यैभि᳘श्च लोकै᳘रभिनिधास्या᳘मो यदु चेमां᳘ल्लोकान᳘ति चतुर्थ त᳘तः पु᳘नर्न स᳘ᳫं᳘हास्यन्त इ᳘ति॥  
## १२
सो ऽग्नि᳘रुत्तरतः प᳘र्यैत्॥  
अ᳘थेम᳘ इत᳘ उपस᳘मरुन्धंस्ता᳘न्त्संरु᳘ध्यैभि᳘श्च लोकै᳘रभिन्य᳘दधुर्य᳘दु चेमां᳘ल्लोकान᳘ति चतुर्थ त᳘तः पु᳘नर्न स᳘मजिहत त᳘देत᳘न्निदा᳘नेन य᳘त्स्तम्बयजुः॥  
## १३
सॗ यो ऽसा᳘वग्नी᳘दुत्तरतः᳘ प᳘र्ये᳘ति॥  
अग्नि᳘रेॗवैष᳘ निदा᳘नेन ता᳘नध्वर्यु᳘रेॗवेत᳘ उपसं᳘रुणद्धि ता᳘न्त्संरु᳘ध्यैभिश्च लोकै᳘रभिनिद᳘धाति य᳘दु चेमां᳘ल्लोकान᳘ति चतुर्थ त᳘तः पु᳘नर्न सं᳘जिहते त᳘स्माद᳘प्येतर्ह्य᳘सुरा न सं᳘जिहते ये᳘नॗ ह्येवैनान्देवा᳘ अवा᳘बाधन्त ते᳘नैॗवैनान᳘प्येत᳘र्हि ब्रह्मणा यज्ञे ऽवबाधन्ते॥  
## १४
य᳘ उ एव य᳘जमानायारातीय᳘ति॥  
य᳘श्चैनं द्वे᳘ष्टि त᳘मेॗवैत᳘देभि᳘श्च लोकै᳘रभिनिद᳘धाति य᳘दु चेमां᳘ल्लोकान᳘ति चतुर्थ᳘मस्या᳘ एव स᳘र्वᳫं हरत्यस्याॗᳫंॗ हीमे स᳘र्वे लोकाः प्र᳘तिष्ठिताः किᳫं हि ह᳘रद्य᳘दन्त᳘रिक्षᳫं हरामि दि᳘वᳫं हरामी᳘ति ह᳘रेत्त᳘स्मादस्या᳘ एव सर्वᳫं हरति॥  
## १५
अ᳘थ तृ᳘णमन्तर्धा᳘य प्र᳘हरति॥  
ने᳘दने᳘न व᳘ज्रेण सं᳘शितेन पृथिवी᳘ᳫं᳘ हिनसानी᳘ति त᳘स्मात्तृ᳘णमन्तर्धा᳘य प्र᳘हरति॥  
## १६
स प्र᳘हरति॥  
पृ᳘थिवि देवयजन्यो᳘षध्यास्ते मू᳘लम् मा᳘ हिंसिषमित्यु᳘त्तरमूलामिव वा᳘ एनामेत᳘त्करोत्याद᳘दानस्ता᳘मेत᳘दाहौ᳘षधीनां ते मू᳘लानि मा᳘ हिंसिषमि᳘ति व्रजं᳘ गछ गोष्ठा᳘नमि᳘त्यभिनिधास्य᳘न्नेॗवैतद᳘नपक्रमि कुरुते तद्ध्य᳘नपक्रमि य᳘द्व्रॗजे ऽन्तस्त᳘स्मादाह व्रजं᳘ गछ गोष्ठा᳘नमि᳘ति व᳘र्षतु ते द्यौरि᳘ति य᳘त्र वा᳘ अस्यै ख᳘नन्तः क्रूरीकुर्व᳘न्त्यपघ्न᳘न्ति [^1] शा᳘न्तिरा᳘पस्त᳘दद्भिः शा᳘न्त्या शमयति त᳘दद्भिः सं᳘दधाति त᳘स्मादाह व᳘र्षतु ते द्यौरि᳘ति बधान᳘ देव सवितः परम᳘स्याम् पृथिव्यामि᳘ति देव᳘मेॗवैत᳘त्सविता᳘रमाहान्धे त᳘मसि बधाने᳘ति यदा᳘ह परम᳘स्याम् पृथिव्यामि᳘ति षते᳘न पा᳘शैरि᳘त्यमु᳘चे त᳘दाहॗ यो ऽस्मान्द्वे᳘ष्टि यं᳘ च वयं᳘ द्विष्मस्तम᳘तो मा᳘ मौगि᳘ति य᳘दिॗ नाभिच᳘रेद्य᳘द्यु अभिच᳘रेदमुम᳘तो मा᳘ मौगि᳘ति ब्रूयात्॥  

[^1]: क्रूरं कु° Sây.

## १७
अ᳘थ द्विती᳘यम् प्र᳘हरति॥  
अ᳘पार᳘रुम् पृथिव्यै᳘ देवय᳘जनाद्बध्यासमि᳘त्यर᳘रुर्ह वै ना᳘मासुररक्षस᳘मास तं᳘ देवा᳘ अस्या अ᳘पाघ्नन्त त᳘थो एॗवैनमेत᳘देॗषो ऽस्या अ᳘पहते व्रजं᳘ गछ गोष्ठानं व᳘र्षतु ते द्यौ᳘र्बधान᳘ देव सवितः परम᳘स्याम् पृथिव्यां᳘ शते᳘न पा᳘शैॗर्यो ऽस्मान्द्वे᳘ष्टि यं᳘ च वयं᳘ द्विष्मस्तम᳘तो मा᳘ मौगि᳘ति॥  
## १८
त᳘मग्नी᳘दभिनिदधाति॥  
अ᳘ररो दि᳘वम् मा᳘ पप्त इ᳘ति य᳘त्र वै᳘ देवा᳘ अर᳘रुमसुररक्षस᳘मपा᳘घ्नत स दि᳘वमपिपतिषत्त᳘मग्नि᳘रभिन्य᳘दधाद᳘ररो दि᳘वम् मा᳘ पप्त इ᳘ति स न दि᳘वमपत्त᳘थो एॗवैनमेत᳘दध्वर्यु᳘रेॗवास्माल्लोका᳘दन्तरे᳘ति दिवो᳘ ऽध्यग्नीत्त᳘स्मादेवं᳘ करोति॥  
## १९
अ᳘थ तृती᳘यम् प्र᳘हरति॥  
द्रप्स᳘स्ते द्याम् मा᳘ स्कन्नि᳘त्ययं वा᳘अस्यै द्रप्सो य᳘मस्या इमं र᳘स प्रजा᳘ उपजी᳘वन्त्येष᳘ ते दि᳘वम् मा᳘ पप्तदि᳘त्येॗवैत᳘दाह व्रजं᳘ गछ गो … मौगि᳘ति॥  
## २०
स वै त्रिर्य᳘जुषा हरति॥  
त्र᳘यो वा᳘ इमे᳘ लोका᳘ एभि᳘रेॗवैनमे त᳘ल्लोकै᳘रभिनि᳘दधात्यद्धा वै तद्य᳘दिमे᳘ लोका᳘ अॗद्धो तद्यद्य᳘जुस्त᳘स्मात्त्रिर्य᳘जुषा हरति॥  
## २१
तूष्णीं᳘ चतुर्थम्॥  
स य᳘दिमां᳘ल्लोकान᳘ति चतुर्थम᳘स्ति वा न᳘ वा ते᳘नैॗवैत᳘द्द्विषन्तम् भ्रा᳘तृव्यम᳘वबाधते᳘ ऽनद्धा वै तद्य᳘दिमां᳘ल्लोकान᳘ति चतुर्थम᳘स्ति वा न वा᳘नद्धो तद्य᳘त्तूष्णीं त᳘स्मात्तूष्णीं᳘ चतुर्थम्॥  
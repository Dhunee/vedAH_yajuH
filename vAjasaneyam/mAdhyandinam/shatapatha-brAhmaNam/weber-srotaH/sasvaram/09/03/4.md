+++
title = "४"

+++
## ०१
अथा᳘तो वाजप्रसवी᳘यं जुहोति॥  
अ᳘न्नं वै वा᳘जो ऽन्नप्रसवी᳘यᳫं हास्यैतद᳘न्नमेॗवास्मा एते᳘न प्र᳘सौति॥  
## ०२
एतद्वा᳘ एनं देवाः᳟॥  
एतेना᳘न्नेन प्रीॗत्वैतैः का᳘मैरभिषि᳘च्यैत᳘या व᳘सोर्धा᳘रया᳘थैनमेतद्भू᳘य एॗवाप्रीणंस्त᳘थैॗवैनमय᳘मेत᳘देतेना᳘न्नेन प्रीॗत्वैतैः का᳘मैरभिषि᳘च्यैत᳘या व᳘सोर्धा᳘रया᳘थैनमेतद्भू᳘य एव᳘ प्रीणाति॥  
## ०३
य᳘द्वेॗवैत᳘द्वाजप्रसवी᳘यं जुहो᳘ति॥  
अभिषेक᳘ एॗवास्यैष᳘ एतद्वा᳘ एतं देवा᳘ एतेना᳘न्नेन प्रीॗत्वैतैः का᳘मैरभिषि᳘च्यैत᳘या व᳘सोर्धा᳘रया᳘थैनमेतद्भू᳘य एॗवाभ्य᳘षिञ्चंस्त᳘थैॗवैनमय᳘मेत᳘देतेना᳘न्नेन प्रीॗत्वैतैः का᳘मैरभिषि᳘च्यैत᳘या व᳘सोर्धा᳘रया᳘थैनमेतद्भू᳘य एॗवाभि᳘षिञ्चति॥  
## ०४
सर्वौषध᳘म् भवति॥  
स᳘र्वमेतद᳘न्नं य᳘त्सर्वौषधᳫं स᳘र्वेणैॗवैनमेतद᳘न्नेन प्रीणात्य᳘थो स᳘र्वेणैॗवैनमेतद᳘न्नेनाभि᳘षिञ्चति ते᳘षामे᳘कम᳘न्नमु᳘द्धरेत्त᳘स्यॗ नाश्नीयाद्यावज्जी᳘वमौ᳘दुम्बरेण चमसेनौ᳘दुम्बरेण स्रुवे᳘ण त᳘योरुक्तो ब᳘न्धुश्च᳘तुःस्रक्तो भवतश्च᳘तस्रो वै दि᳘शः स᳘र्वाभ्य एॗवैनमेत᳘द्दिग्भ्यो᳘ ऽन्नेन प्रीणात्य᳘थो स᳘र्वाभ्य एॗवैनमेत᳘द्दिग्भ्यो᳘ ऽन्नेनाभि᳘षिञ्चति॥  
## ०५
य᳘द्वेॗवैत᳘द्वाजप्रसवी᳘यं जुहो᳘ति॥  
एता᳘ ह देव᳘ताः सुता᳘ एते᳘न सवे᳘न ये᳘नैत᳘त्सोष्य᳘माणो भ᳘वति ता᳘ एॗवैत᳘त्प्रीणाति ता᳘ अस्मा इष्टाः᳘ प्रीता᳘ एत᳘ᳫं᳘ सवम᳘नुमन्यन्ते ता᳘भिर᳘नुमतः सूयते य᳘स्मै वै रा᳘जानो राज्य᳘मनुम᳘न्यन्ते स रा᳘जा भवति न स य᳘स्मै न तद्य᳘दग्नौ᳘ जुहो᳘ति त᳘दग्नि᳘मभि᳘षिञ्चत्य᳘थ य᳘देता᳘भ्यो देव᳘ताभ्यो जुहोति त᳘दु ता᳘न्देवा᳘न्प्रीणाति य᳘ एत᳘स्य सवस्ये᳘शते॥  
## ०६
अ᳘थ वा᳘ एत᳘त्पार्थान्य᳘पि जुहोति॥  
एतद्वै᳘ देवा᳘ अकामयन्ता᳘त्रैव स᳘र्वैः सवैः᳘ सूयेमही᳘ति ते᳘ ऽत्रैव स᳘र्वैः सवै᳘रसूयन्त त᳘थैॗवैतद्य᳘जमानो᳘ ऽत्रैव स᳘र्वैः सवैः᳘ सूयते॥  
## ०७
तद्या᳘नि पार्था᳘नि॥  
ता᳘नि राजसू᳘यस्य वाजप्रसवी᳘यं तद्यत्ता᳘नि जुहो᳘ति त᳘द्राजुसू᳘येन सूयते᳘ ऽथ या᳘नि च᳘तुर्दशो᳘त्तराणि त᳘तो या᳘नि सप्त पू᳘र्वाणि ता᳘नि वाजपे᳘यस्य वाजप्रसवी᳘यं तद्यत्ता᳘नि जुहो᳘ति त᳘द्वाजपे᳘येन सूयते᳘ ऽथ या᳘नि सप्तो᳘त्तराणि ता᳘न्यग्नेस्तद्यत्ता᳘नि जुहो᳘ति त᳘दग्निसवे᳘न सूयते॥  
## ०८
स वै᳘ राजसूय᳘स्य पू᳘र्वाणि जुहोति॥  
अ᳘थ वाजपे᳘यस्य रा᳘जा वै᳘ राजुसू᳘येनेष्ट्वा भ᳘वति सम्रा᳘ड्वाजपे᳘येन राज्य᳘मु वा अग्रे᳘ ऽथ सा᳘म्राज्यं त᳘स्माद्वाजपे᳘येनेष्ट्वा न᳘ राजसू᳘येन यजेत प्रत्यवरोहः स य᳘था सम्राट् सन्रा᳘जा स्या᳘त्तादृक्त᳘त्॥  
## ०९
अग्ने᳘रुत्तमा᳘नि जुहोति॥  
स᳘र्वे हैते᳘ सवा य᳘दग्निसवः स᳘र्वᳫं हैत᳘दग्निसवे᳘न सुतो᳘ भवति रा᳘जा च सम्रा᳘ट्च त᳘स्मादग्ने᳘रुत्तमा᳘नि जुहोति॥  
## १०
अ᳘थैनं कृष्णाजिॗने ऽभि᳘षिञ्चति॥  
यज्ञो वै᳘ कृष्णाजिनं᳘ यज्ञ᳘ एॗवैनमेत᳘दभि᳘षिञ्चति लोमतश्छ᳘न्दांसि वै लो᳘मानि छ᳘न्दःस्वेॗवैनमेत᳘दभिषिञ्चत्युत्तरतस्त᳘स्योप᳘रि ब᳘न्धुः प्राची᳘नग्रीवे तद्धि᳘ देवत्रा᳟॥  
## ११
तᳫं है᳘के दक्षिणॗतो ऽग्ने᳘रभि᳘षिञ्चन्ति॥  
दक्षिणतो वा अ᳘न्नस्योपचारस्त᳘देनम᳘न्नस्या᳘र्धादभि᳘षिञ्चाम इ᳘ति न त᳘था कुर्यादेषा वै दि᳘क्पितॄणां᳘ क्षिप्रे᳘ हैतां दि᳘शम् प्रै᳘ति यं त᳘थाभिषिञ्च᳘न्ति॥  
## १२
आहवनी᳘य उ है᳘के ऽभि᳘षिञ्चति॥  
स्वर्गो वै᳘ लोक᳘ आहवनी᳘यस्त᳘देनᳫं स्वर्गे᳘ लोॗके ऽभि᳘षिञ्चाम इ᳘ति न त᳘था कुर्याद्दै᳘वो वा᳘ अस्यैष᳘ आत्मा᳘ मानुॗषो ऽय᳘मने᳘न हास्य ते म᳘र्त्येनात्म᳘नैतं दै᳘वमात्म᳘नैतं दै᳘वमा᳘नमनुप्र᳘सजन्ति यं त᳘थाभिषिञ्च᳘न्ति॥  
## १३
उत्तरत᳘ एॗवैनभि᳘षिञ्चेत्॥  
एषा᳘ होभ᳘येषां देवमनुष्या᳘णां दिग्यदु᳘दीची प्रा᳘ची स्वा᳘यामेॗवैनमेत᳘द्दिश्या᳘यत्तम् प्र᳘तिष्ठितमभि᳘षिञ्चति न वै स्व᳘ आय᳘तने प्र᳘तिष्ठितो रिष्यति॥  
## १४
आ᳘सीनम् भूत᳘मभि᳘षिञ्चेत्॥  
आ᳘स्त इव वै᳘ भूतस्ति᳘ष्ठ्न्तम् बु᳘भूषन्तं ति᳘ष्ठतीव वै बु᳘भूषन्बस्ताजिने पु᳘ष्टिकाममभिषिञ्चे᳘त्कृष्णाजिने᳘ ब्रह्मवर्चस᳘काममुभ᳘योरुभ᳘यकामं त᳘दुत्तरतः पु᳘छस्यो᳘त्तरलोम प्राची᳘नग्रीवमु᳘पस्तृणाति॥  
## १५
आ᳘स्पृष्टम् परिश्रि᳘तः॥  
तद्य᳘त्कृष्णाजिनमा᳘स्पृष्टम् परिश्रि᳘तो भ᳘वति त᳘थो हास्यैष दै᳘व आत्मा᳘ कृष्णाजिॗने ऽभि᳘षिक्तो भवत्य᳘थ य᳘देनमन्वा᳘रब्धमग्निं ति᳘ष्ठन्तमभिषिञ्च᳘ति त᳘था हैत᳘स्माद्दै᳘वादभि᳘षेकान्न व्य᳘वछिद्यते॥  
## १६
अग्नौ᳘ हुत्वा᳘थैनमभि᳘षिञ्चति॥  
दै᳘वो वा᳘ अस्यैष᳘ आत्मा᳘ मानुॗषो ऽयं᳘ देवा᳘ उ वा अग्रे᳘ ऽथ मनुॗष्यास्त᳘स्मादग्नौ᳘ हुत्वा᳘थैनं त᳘स्यैव प᳘रिषिष्टेनाभि᳘षिञ्चत्य᳘त्र त᳘ᳫं᳘ स्रुव᳘मनुप्रा᳘स्यति॥  
## १७
अ᳘थैनं दक्षिण᳘म् बाहु᳘मनुपर्यावृ᳘त्याभि᳘षिञ्चति॥  
देव᳘स्य त्वा सवितुः᳘ प्रसॗवे ऽश्वि᳘नोर्बाहु᳘भ्याम् पूष्णो ह᳘स्ताभ्याᳫं स᳘रस्वत्यै वाचो᳘ यन्तु᳘र्यन्त्रे᳘णाग्नेः सा᳘म्राज्येनाभि᳘षिञ्चामी᳘ति वाग्वै स᳘रस्वती त᳘स्या इदᳫं स᳘र्वं यन्त्र᳘ᳫं᳘ सवितृ᳘प्रसूत एॗवैनमेत᳘दने᳘न स᳘र्वेण स᳘रस्वत्यै वाचो᳘ यन्तुर्यन्त्रे᳘णाग्नेः सा᳘म्राज्येनाभि᳘षिञ्चत्यत्र तं᳘ चमस᳘मनुप्रा᳘स्यति यद᳘त्र वि᳘लिप्तं तन्ने᳘द्बहिॗर्धाग्नेर᳘सदि᳘ति॥  
## १८
तं वै म᳘ध्ये पार्था᳘नामभि᳘षिञ्चति॥  
संवत्सरो वै᳘ पार्था᳘नि संवत्सर᳘स्यैॗवैनमेत᳘न्मध्यत आ᳘दधाति ष᳘ट् पुर᳘स्ताज्जुहो᳘ति ष᳘डुप᳘रिष्टात्षड्वा᳘ ऋत᳘व ऋतु᳘भिरेॗवैनमेत᳘त᳘त्सुषुवाण᳘मुभय᳘तः प᳘रिगृह्णाति बृ᳘हस्प᳘तिः पू᳘र्वेषामुत्तमो भ᳘वतीन्द्र उ᳘त्तरेषाम् प्रथमो ब्र᳘ह्म वै बृ᳘हस्पतिः क्षत्रमि᳘न्द्रो ब्र᳘ह्मणा चैॗवैनमेत᳘त्क्षत्रे᳘ण च सुषुवाण᳘मुभ᳘यतः प᳘रिगृह्णाति॥  
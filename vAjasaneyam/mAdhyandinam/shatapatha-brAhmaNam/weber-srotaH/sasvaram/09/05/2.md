+++
title = "२"

+++
## ०१
इन्द्र एतत्त्सर्प्तच्चमपष्यत् न्यूनस्याप्त्या अतिरिक्त्यै व्यृद्धस्य स᳘मृद्ध्या अ᳘थ ह वा᳘ ईश्वॗरो ऽग्निं᳘ चित्वा किं᳘चिद्दौरितमा᳘पत्तोर्वि᳘ वा ह्व᳘लितोर्य᳘द्वा यदा᳘ ह वा᳘ एतछ्या᳘पर्णः सायकाय᳘नः शुश्रावा᳘थ हैतत्कर्मो᳘पदधर्ष᳟᳟॥  
## ०२
सैषा᳘ त्रयस्य स᳘मृद्धिः॥  
अग्नेः स᳘मृद्धिॗर्यो ऽग्निं᳘ चिनुते त᳘स्य स᳘मृद्धिॗर्यो ऽग्निं᳘ चिनो᳘ति त᳘स्य स᳘मृद्धिः॥  
## ०३
तद्य᳘देते᳘नोपति᳘ष्ठते॥  
य᳘देॗवास्या᳘त्र विद्वान्वा᳘विद्वा᳘ति वा रेच᳘यति न᳘ वाभ्याप᳘यति त᳘देॗवास्यैते᳘न स᳘र्वमाप्त᳘म् भवति य᳘दस्य किं चा᳘नाप्तं य᳘ उ त᳘स्यामनुष्टु᳘भ्यृचि कामो᳘ ऽत्रैव त᳘माप्नोत्य᳘था एत᳘स्मादेॗवैतत्क᳘र्मणो र᳘क्षांसि नाष्ट्रा अ᳘पहन्तिॗ नो हैनमनुव्याहारि᳘ण स्तृण्वते त᳘स्माद᳘प्येवंवित्का᳘मम् प᳘रस्मा अग्निं᳘ चिनुयादीश्वरो᳘ ह श्रे᳘यान्भ᳘वितोः॥  
## ०४
वा᳘र्त्रहत्याय श᳘वसे॥  
सह᳘दानुम् पुरुहूत क्षिय᳘न्तमि᳘ति वा᳘र्त्रघ्नीभ्याम् प्रथमा᳘भ्यामु᳘पतिष्टत एतद्वै᳘ देवा᳘ वृत्र᳘म् पाप्मा᳘नᳫं हत्वा᳘पहतपाप्मान एतत्क᳘र्माकुर्वत त᳘थैॗवैतद्य᳘जमानो वृत्र᳘म् पाप्मा᳘नᳫं हत्वा᳘पहतपाप्मैतत्क᳘र्म कुरुते॥  
## ०५
वि᳘ न इन्द्र मृ᳘धो जहि॥  
मृगो न᳘ भीमः᳘ कुचरो गिरिष्ठा इ᳘ति वैमृधी᳘भ्यां द्विती᳘याभ्यामेतद्वै᳘ देवा मृ᳘धः पाप्मा᳘नᳫं हत्वा᳘पहतपाप्मान एतत्क᳘र्माकुर्वत त᳘थैॗवैतद्य᳘जमानो मृ᳘धः पाप्मा᳘नᳫं हत्वा᳘पहतपाप्मैतत्क᳘र्म कुरुते॥  
## ०६
वैश्वानरो᳘ न ऊत᳘ये॥  
पृष्टो᳘ दिवि᳘ पृष्टो᳘ अग्निः᳘ पृथिव्यामि᳘ति वैश्वानरी᳘भ्यां तृती᳘याभ्यामेतद्वै᳘ देवा᳘ वैश्वानरे᳘ण पाप्मा᳘नं दग्ध्वा᳘पहतपाप्मान एतत्क᳘र्माकुर्वत त᳘थैॗवैतद्य᳘जमानो वैश्वानरे᳘ण पाप्मा᳘नं दग्ध्वा᳘पहतपाप्मैतत्क᳘र्म कुरुते॥  
## ०७
अश्या᳘म त का᳘ममग्ने त᳘वोती᳘ति॥  
ए᳘कया का᳘मवत्यैतद्वै᳘ देवाः᳘ पाप्मा᳘नमपहत्यै᳘कया का᳘मवत्यैकॗधान्ततः स᳘र्वान्का᳘मानात्म᳘न्नकुर्वत त᳘थैॗवैतद्य᳘जमानः षडृचे᳘न पाप्मा᳘नमपहत्यै᳘कया का᳘मवत्येकॗधान्ततः स᳘र्वान्का᳘मानात्म᳘न्कुरुते॥  
## ०८
सप्तर्च᳘म् भवति॥  
सप्तचितिको ऽग्निः᳘ सप्त᳘ ऽर्त᳘वः सप्त दि᳘शः सप्त᳘ देवलोकाः᳘ सप्त स्तो᳘माः सप्त᳘ पृष्ठा᳘नि सप्त छ᳘न्दांसि सप्त᳘ ग्राभ्याः᳘ पश᳘वः सॗप्तारण्याः᳘ सप्त᳘ शोर्ष᳘न्प्राणा यत्किं᳘ च सप्त᳘विधमधिदेवत᳘मध्यात्मं त᳘देनेन स᳘र्वमाप्नोति ता᳘ अनुष्टु᳘भमभिस᳘म्पद्यन्ते वाग्वा᳘ अनुष्टु᳘ब्वाॗचैॗवास्य त᳘दाप्नोति य᳘दस्य किं चा᳘नाप्तम्॥  
## ०९
अष्टर्चेनो᳘पतिष्ठेते᳘त्यु है᳘क आहुः॥  
वयं᳘ ते अद्य᳘ ररिमा हि का᳘ममि᳘ति द्विती᳘यया का᳘मवत्या सप्त पू᳘र्वास्त᳘दष्टा᳘वष्टा᳘क्षरो गायत्री᳘ गायॗत्रो ऽग्निर्या᳘वानग्निर्या᳘वत्यस्य मा᳘त्रा ता᳘वतैॗवास्य त᳘दाप्नोति य᳘दस्य किं चा᳘नाप्तम᳘थो एव᳘ᳫं᳘ समं᳘ देव᳘ते भजेते इ᳘ति न त᳘था कुर्यादेता वाव᳘ सॗप्ताष्टा᳘वनुष्टु᳘भो भवन्ति स यो ऽष्टर्चे कामो᳘ ऽत्रैव त᳘माप्नोति॥  
## १०
ऐन्द्राग्नी᳘भिरु᳘पतिष्ठते॥  
ऐन्द्राॗग्नो ऽग्निर्या᳘वानग्निर्या᳘वत्यस्य मा᳘त्रा ता᳘वत्रैॗवास्य त᳘दाप्नोति य᳘दस्य किं चा᳘नाप्तमिन्द्राग्नी वै स᳘र्वे देवाः᳘ सर्वदेव᳘त्यो ऽग्निर्या᳘वानग्निर्या᳘वत्यस्य मा᳘त्रा तावतैॗवास्य त᳘दाप्नोति य᳘दस्य किं चा᳘नाप्तम्॥  
## ११
तद्धै᳘के॥  
क᳘र्मणः कर्मण एॗवैताम् प्रतिप᳘दं कुर्वते᳘ ऽपहतपाप्मान एतत्क᳘र्म करवामहा इ᳘ति पु᳘रीषवतीं चि᳘तिं कृत्वो᳘पतिष्ठेते᳘त्यु है᳘क आहुस्त᳘त्र हि सा स᳘र्वा कृत्स्ना भ᳘वती᳘ति स य᳘था काम᳘येत त᳘था कुर्यादि᳘ति नु च᳘यनस्याथातो᳘ ऽचयनस्य॥  
## १२
त्र᳘यो ह वै᳘ समुद्राः᳟॥  
अग्निर्य᳘जुषाम् महाव्रतᳫं सा᳘म्नाम् मह᳘दुक्थ᳘मृचाᳫं स य᳘ एता᳘नि प᳘रस्मै करो᳘त्येता᳘न्ह स᳘ समुद्रा᳘ञ्छोषयते ताञ्छु᳘ष्यतो᳘ ऽन्वस्य छ᳘न्दांसि शुष्यन्ति छ᳘न्दांस्य᳘नु लोको᳘ लोकम᳘न्वाॗत्मात्मा᳘नम᳘नु प्रजा᳘ पश᳘वः स᳘ ह श्वः᳘ श्व एव पा᳘पीयान्भवति य᳘ एता᳘नि प᳘रस्मै करो᳘ति॥  
## १३
अ᳘थ य᳘ एतान्य᳘कृत्वा॥  
प᳘स्मा अ᳘पि स᳘र्वैरन्यै᳘र्यज्ञक्रतु᳘भिर्याज᳘येदेते᳘भ्यो हैॗवास्य समुद्रे᳘भ्यश्छ᳘न्दांसि पु᳘नरा᳘प्यायन्ते छ᳘न्दांस्य᳘नु लोको᳘ लोकम᳘न्वाॗत्मात्मा᳘नम᳘नु प्रजा᳘ पश᳘वः स᳘ ह श्वः᳘ श्व एव श्रे᳘यान्भवति य᳘ एता᳘नि प᳘रस्मै न᳘ करोत्य᳘थैष᳘ ह वा᳘ अस्य दै᳘वो ऽमृ᳘त आत्मा स य᳘ एता᳘नि प᳘रस्मै करो᳘त्येत᳘ᳫं᳘ ह स दै᳘वमात्मा᳘नम् प᳘रस्मै प्र᳘यछत्य᳘थ शु᳘ष्क एव᳘ स्थाणुः प᳘रिशिष्यते॥  
## १४
तद्धै᳘के॥  
कृत्वा᳘ कुर्व᳘ते वा प्र᳘ति वा कारयन्त एषा प्रा᳘यश्चित्तिरि᳘ति न त᳘था कुर्याद्य᳘था शु᳘ष्कᳫं स्थाणु᳘मुदके᳘नाभिषिञ्चेतादृक्तत्पू᳘येद्वा वै स वि᳘ वा म्रित्येॗन्नैत᳘स्य प्रा᳘यश्चित्तिरस्ती᳘त्येव᳘ विद्यात्॥  
## १५
अ᳘थ ह स्माह शा᳘ण्डिल्यः॥  
तुरो᳘ ह कावषेयः का᳘रोत्यां देवे᳘भ्यो ऽग्निं᳘ चिकाय त᳘ᳫं᳘ ह देवाः᳘ पप्रछुर्मु᳘ने य᳘दलोक्या᳘मग्निचित्या᳘माहुर᳘थ क᳘स्मादचैषीरि᳘ति॥  
## १६
स᳘ होवाच॥  
किं नु᳘ लोक्यं᳘ कि᳘मलोक्य᳘मात्मा वै᳘ यज्ञ᳘स्य य᳘जमानो᳘ ऽङ्गान्यृत्वि᳘जो य᳘त्र वा᳘ आत्मा तद᳘ङ्गानि य᳘त्रो अ᳘ङ्गानि त᳘दात्मा य᳘दि वा᳘ ऋत्वि᳘जो ऽलोका भ᳘वन्त्यलोक᳘ उ त᳘र्हि य᳘जमान उभ᳘ये हि᳘ समान᳘लोका भ᳘वन्ति द᳘क्षिणासुॗ त्वेव न᳘ संवदित᳘व्यᳫं संवादे᳘नैव᳘ ऽर्त्वि᳘जो ऽलोका इ᳘ति॥  
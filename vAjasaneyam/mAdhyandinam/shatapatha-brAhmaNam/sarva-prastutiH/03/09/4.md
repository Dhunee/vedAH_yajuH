+++
title = "४"

+++
## ०१
अ᳘थाधिष᳘वणे पर्यु᳘पविशन्ति॥  
अ᳘थास्याᳫं हि᳘रण्यम् बध्नीते द्वयं वा᳘ इदं न᳘ तृती᳘यमस्ति सत्यं᳘ चैवा᳘नृतं च सत्य᳘मेव᳘ देवा अ᳘नृतम् मनुॗष्या अग्निरेतसं वै हि᳘रण्यᳫं सत्ये᳘नांशू᳘नुपस्पृशा᳘नि सत्ये᳘न सो᳘मम् प᳘राहणानी᳘ति त᳘स्माद्वा अस्याᳫं हि᳘रण्यम् बध्नीते॥  
## ०२
अ᳘थ ग्रा᳘वाणमा᳘दत्ते॥  
ते वा᳘ एॗते ऽश्मम᳘या ग्रा᳘वाणो भवन्ति देवो वै सो᳘मो दिवि हि सो᳘मो वृत्रो वै सो᳘म आसीत्त᳘स्यैतछ᳘रीरं य᳘द्गिर᳘यो यद᳘श्मानस्तछ᳘रीरेणैॗवैनमेतत्स᳘मर्धयति कृत्स्नं᳘ करोति त᳘स्मादश्मम᳘या भवन्ति घ्न᳘न्ति वा᳘ एनमेतद्य᳘दभिषुण्व᳘न्ति त᳘मेते᳘न घ्नन्ति तथा᳘त उ᳘देति त᳘था सं᳘जीवति त᳘स्मादश्मम᳘या ग्रा᳘वाणो भवन्ति॥  
## ०३
तमा᳘दत्ते॥  
देव᳘स्य त्वा सवितुः᳘ प्रसॗवे ऽश्वि᳘नोर्बाहु᳘भ्याम् पूष्णो ह᳘स्ताभ्यामा᳘ददे रा᳘वासी᳘ति सविता वै᳘ देवा᳘नाम् प्रसविता त᳘त्सवितृ᳘प्रसूत एॗवैनमेतदा᳘दत्ते ऽश्वि᳘नोर्बाहु᳘भ्यामि᳘त्यश्वि᳘नावध्वर्यू तत्त᳘योरेव᳘ बाहु᳘भ्यामा᳘दत्ते न स्वा᳘भ्याम् पूष्णो ह᳘स्ताभ्यामि᳘ति पूषा᳘ भागदुघस्तत्त᳘स्यैव ह᳘स्ताभ्यामा᳘दत्ते न स्वा᳘भ्यां व᳘ज्रो वा᳘ एष त᳘स्य न᳘ मनुॗष्यो भर्ता त᳘मेता᳘भिर्देव᳘ताभिरा᳘दत्ते॥  
## ०४
आ᳘ददे रा᳘वासी᳘ति॥  
यदा वा᳘ एनमेते᳘नाभिषुण्वन्त्यथा᳘हुतिर्भवति यदा᳘हुतिं जुहोत्य᳘थ द᳘क्षिणा ददात्येतॗद्ध्येष᳘ द्वयं रा᳘सत आ᳘हुतीश्च द᳘क्षिणाश्च त᳘स्मादाह रा᳘वासी᳘ति॥  
## ०५
गभीर᳘मिम᳘मध्वरं᳘ कृधी᳘ति॥  
अध्वरो वै᳘ यज्ञो᳘ महा᳘न्तमिमं᳘ यज्ञं᳘ कृधी᳘त्येॗवैतदाहे᳘न्द्राय सुषू᳘तममिती᳘न्द्रो वै᳘ यज्ञ᳘स्य देव᳘ता त᳘स्मादाहे᳘न्द्राये᳘ति सुषू᳘तममि᳘ति सु᳘सुतममि᳘त्येॗवैत᳘दाहोत्तमे᳘न पविने᳘त्येष वा᳘ उत्तमः᳘ पविर्यत्सो᳘मस्त᳘स्मादाहोत्तमे᳘न पविनेत्यू᳘र्जस्वन्तम् म᳘धुमन्तम् प᳘यस्वन्तमि᳘ति र᳘सवन्तमि᳘त्येॗवैत᳘दाह यदाहो᳘र्जस्वन्तम् म᳘धुमन्तम् प᳘यस्वन्तमिति॥  
## ०६
अ᳘थ वा᳘चं यछति॥  
देवा᳘ ह वै᳘ यज्ञं᳘ तन्वानाॗस्ते ऽसुररक्षसे᳘भ्य आसङ्गा᳘द्बिभयां᳘ चक्रुस्ते᳘ होचुरुपांशु᳘ यजाम वा᳘चं यछामे᳘ति त᳘ उपांश्व᳘यजन्वा᳘चमयछन्॥  
## ०७
अ᳘थ निग्राॗभ्या आ᳘हरति॥  
ता᳘स्वेनं वाचयति निग्राॗभ्या स्थ देवश्रु᳘तस्तर्प᳘यत मा म᳘नो मे तर्पयत वा᳘चम् मे तर्पयत प्राण᳘म् मे तर्पयत च᳘क्षुर्मे तर्पयत श्रो᳘त्रम् मे तर्पयतात्मा᳘नम् मे तर्पयत प्रजा᳘म् मे तर्पयत पशू᳘न्मे तर्पयत गणा᳘न्मे तर्पयत गणा᳘ मे मा वि᳘तृषन्नि᳘ति र᳘सो वा आ᳘पस्ता᳘स्वेॗवैता᳘माशि᳘षमा᳘शास्ते स᳘र्वं च म आत्मा᳘नं तर्प᳘यत प्रजा᳘म् मे तर्पयत पशू᳘न्मे तर्पयत गणा᳘न्मे तर्पयत गणा᳘ मे मा वि᳘तृषन्नि᳘ति स य᳘ एष᳘ उपांशुस᳘वनः स वि᳘वस्वानादित्यो᳘ निदा᳘नेनॗ सो ऽस्यैष᳘ व्यानः᳟॥  
## ०८
त᳘मभि᳘मिमीते॥  
घ्न᳘न्ति वा᳘ एनमेतद्य᳘दभिषुण्व᳘न्ति त᳘मेते᳘न घ्नन्ति तथा᳘त उ᳘देति त᳘था सं᳘जीवति य᳘द्वेव मि᳘मीते त᳘स्मान्मा᳘त्रा मनुॗष्येषु मा᳘त्रोॗ यो चा᳘प्यन्या मा᳘त्रा॥  
## ०९
स᳘ मिमीते॥  
इ᳘न्द्राय त्वा व᳘सुमते रुद्र᳘वत इती᳘न्द्रो वै᳘ यज्ञ᳘स्य देव᳘ता त᳘स्मादाहे᳘न्द्राय त्वे᳘ति व᳘सुमते रुद्र᳘वत इ᳘ति तदि᳘न्द्रमेवा᳘नु व᳘सूंश्च रुद्रांश्चा᳘भजती᳘न्द्राय त्वादित्य᳘वत इ᳘ति तदि᳘न्द्रमेवा᳘न्वादित्याना᳘भजती᳘न्द्राय त्वाभिमातिघ्न इ᳘ति सप᳘त्नो वा अभि᳘मातिरि᳘न्द्राय त्वा सपत्नघ्न इ᳘त्येॗवैत᳘दाहॗ सो ऽस्योद्धारो य᳘था श्रे᳘ष्ठन्योद्धार᳘ एव᳘मस्यैष᳘ ऋते᳘ देवे᳘भ्यः॥  
## १०
श्येना᳘य त्वा सोमभृ᳘त इ᳘ति॥  
त᳘द्गायत्र्यै᳘ मिमीते ऽग्न᳘ये त्वा रायस्पोषद इ᳘त्यग्निर्वै᳘ गायत्री त᳘द्गायत्र्यै᳘ मिमीते स य᳘द्गायत्री᳘ श्येनो᳘ भूत्वा᳘ दिवः सो᳘ममा᳘हरत्ते᳘न मा᳘ श्येनः सोमभृत्ते᳘नैॗवास्या एत᳘द्वीॗर्येण द्विती᳘यम् मिमीते॥  
## ११
अ᳘थ यत्प᳘ञ्च कृ᳘त्वो मि᳘मीते॥  
संवत्सर᳘सम्मितो वै᳘ यज्ञः प᳘ञ्च वा᳘ ऋत᳘वः संवत्सर᳘स्य तम् पञ्चभिराप्नोति त᳘स्मात्प᳘ञ्च कृ᳘त्वाम् मिमीते॥  
## १२
त᳘मभि᳘मृशति॥  
य᳘त्ते सोम दिवि ज्यो᳘तिर्य᳘त्पृथिव्यां य᳘दुरा᳘वन्त᳘रिक्षे ते᳘नास्मै य᳘जमानायोरु᳘ राये᳘ कृध्य᳘धि दात्रे᳘ वोच इ᳘ति य᳘त्र वा᳘ एषो᳘ ऽग्रे देवा᳘नाᳫं हवि᳘र्बभू᳘व त᳘द्धेक्षां᳘ चक्रेॗ मैव स᳘र्वेणेवात्म᳘ना देवा᳘नाᳫं हवि᳘र्भूवमि᳘ति स᳘ एता᳘स्तिस्र᳘स्तनू᳘रेषु᳘ लोके᳘षु विन्य᳘धत्त॥  
## १३
तद्वै᳘ देवा᳘ अस्पृण्वत᳟᳟॥  
ते ऽस्यैते᳘नैॗवैता᳘स्तनू᳘राप्नुवन्त्स᳘ कृत्स्न᳘ एव᳘ देवा᳘नाᳫं हवि᳘रभवत्त᳘थो एॗवास्यैष᳘ एते᳘नैवैता᳘स्तनू᳘राप्नोति स᳘ कृत्स्न᳘ एव᳘ देवा᳘नाᳫं हवि᳘र्भवति त᳘स्मादेव᳘मभि᳘मृशति॥  
## १४
अ᳘थ निग्राॗभ्याभिरु᳘पसृजति॥  
आ᳘पो ह वै᳘ वृत्रं᳘ जघ्नुस्ते᳘नैॗवैत᳘द्वीॗर्येणा᳘पः स्यन्दन्ते त᳘स्मादेनाः स्य᳘न्दमाना न किं᳘ चन प्र᳘तिघारयति [^wbr_1] ता᳘ ह स्व᳘मेव व᳘शं चेरुः क᳘स्मै नु᳘ वयं᳘ तिष्ठेमहि या᳘भिरस्मा᳘भिर्वृत्रो हत इ᳘ति स᳘र्वं वा᳘ इदमिन्द्राय तस्थान᳘मास य᳘दिदं किं चा᳘पिॗ यो ऽयम् प᳘वते॥  

[^wbr_1]: प्रतिधारयते Sây. 

## १५
स इ᳘न्द्रो ऽब्रवीत्॥  
स᳘र्वं वै᳘ म इदं᳘ तस्थानं य᳘दिदं किं च ति᳘ष्ठध्वमेव᳘ म इ᳘ति ता᳘ होचुः किं᳘ नस्त᳘तः स्यादि᳘ति प्रथमभक्ष᳘ एव᳘ वः सो᳘मस्य रा᳘ज्ञ इ᳘ति तथे᳘ति ता᳘ अस्मा अतिष्ठन्त ता᳘स्तस्थाना उ᳘रसि न्य᳘गृह्णीत तद्य᳘देना उ᳘रसि न्य᳘गृह्णीत त᳘स्मान्निग्राॗभ्या ना᳘म त᳘थैॗवैता एतद्य᳘जमान उ᳘रसि नि᳘गृह्णीते स᳘ आसामेष᳘ प्रथमभक्षः सो᳘मस्य रा᳘ज्ञो य᳘न्निग्राॗभ्याभिरुपसृज᳘ति॥  
## १६
स उ᳘पसृजति॥  
श्वात्रा᳘ स्थ वृत्रतु᳘र इ᳘ति शिवा ह्या᳘पस्त᳘स्मादाह श्वात्रा स्थे᳘ति वृत्रतु᳘र इ᳘ति वृत्रᳫं ह्येता अ᳘घ्नन्रा᳘धोगूर्ता अमृ᳘तस्य प᳘त्नीरि᳘त्यमृ᳘ता ह्या᳘पस्ता᳘ देवीर्देव᳘त्रेमं᳘ यज्ञं᳘ नयते᳘ति ना᳘त्र तिरो᳘हितमिवास्त्यु᳘पहूताः सो᳘मस्य पिबते᳘ति तदु᳘पहूता एव᳘ प्रथमभक्षᳫं सो᳘मस्य रा᳘ज्ञो भक्षयन्ति॥  
## १७
अ᳘थ प्रहरिष्य᳘न्॥  
यं᳘ द्विष्यात्तम् म᳘नसा ध्यायेदमु᳘ष्मा अहम् प्र᳘हरामि न तु᳘भ्यमि᳘ति योॗ न्वेॗवेम᳘म् मानुष᳘म् ब्राह्मणᳫं ह᳘न्तिॗ तं न्वेव [^wbr_2] प᳘रिचक्षते᳘ ऽथ किं य᳘ एतं᳘ देवी हि सो᳘मो घ्न᳘न्ति वा᳘ एनमेतद्य᳘दभिषुण्व᳘न्ति त᳘मेते᳘न घ्नन्ति तथा᳘त उ᳘देति त᳘था सं᳘जीवति त᳘थानेनस्य᳘म् भवति यद्यु न᳘ द्विष्याद᳘पि तृ᳘णमेव म᳘नसा ध्यायेत्त᳘थो अनेनस्य᳘म् भवति॥  

[^wbr_2]: त᳘न्न्वेव AB.

## १८
स प्र᳘हरति॥  
मा᳘ भेर्मा सं᳘विक्था इ᳘ति मा᳘ त्वम् भैषीर्मा सं᳘विक्था अमु᳘ष्मा अहम् प्र᳘हरामि न तु᳘भ्यमि᳘त्येॗवैत᳘दाहो᳘र्जं धत्स्वे᳘ति र᳘सं धत्स्वे᳘त्येॗवैत᳘दाह धि᳘षणे वीड्वी᳘ सती᳘ वीडयेथामू᳘र्जं दधाथामि᳘तोमे᳘ एॗवैतत्फ᳘लके आहुरि᳘त्यु है᳘क आहुः किं नु त᳘त्र यो᳘ ऽप्येते फ᳘लके भिन्द्या᳘दिमे᳘ हवै द्या᳘वापृथिवी᳘ एत᳘स्माद्व᳘ज्रादु᳘द्यतात्सं᳘रेजेते त᳘दाभ्या᳘मेॗवैनमेतद्द्या᳘वापृथिवी᳘भ्यां शमयति त᳘थेमे᳘ शान्तो न᳘ हिनस्त्यू᳘र्जं दधाथामि᳘ति र᳘सं दधाथामि᳘त्येॗवैत᳘दाह पाप्मा᳘ हतो न सो᳘म इ᳘ति त᳘दस्य स᳘र्वम् पाप्मा᳘नᳫं हन्ति॥  
## १९
स वै त्रि᳘रभिषुणो᳘ति॥  
त्रिः स᳘म्भरति चतु᳘र्निग्राभमु᳘पैति तद्द᳘श द᳘शाक्षरा वै᳘ विरा᳘ड्वैराजः सो᳘मस्त᳘स्माद्द᳘श कृ᳘त्वः स᳘म्पादयति॥  
## २०
अ᳘थ य᳘न्निग्राभ᳘मुपै᳘ति॥  
य᳘त्र वा᳘ एषो᳘ ऽग्रे देवा᳘नाᳫं हवि᳘र्बभू᳘व त᳘द्धेमा दि᳘शो ऽभि᳘दध्यावाभि᳘र्दिग्भि᳘र्मिथुने᳘न प्रिये᳘ण धा᳘म्ना स᳘ᳫं᳘स्पृशेये᳘ति त᳘मेत᳘द्देवा᳘ आभि᳘र्दिग्भि᳘र्मिथुने᳘न प्रिये᳘ण धा᳘म्ना स᳘मस्पर्शयन्य᳘न्निग्राभ᳘मुपा᳘यंस्त᳘थो एॗवैनमेष᳘ एत᳘दाभि᳘र्दिग्भि᳘र्मिथुने᳘न प्रिये᳘ण धा᳘म्ना स᳘ᳫं᳘स्पर्शयति य᳘न्निग्राभ᳘मुपै᳘ति॥  
## २१
स उ᳘पैति॥  
प्राग᳘पागु᳘दगधरा᳘क्सर्व᳘तस्त्वा दि᳘श आ᳘धावन्त्वि᳘ति त᳘देनमाभिर्दिग्भि᳘र्मिथुने᳘न प्रिये᳘ण धा᳘म्ना स᳘ᳫं᳘स्पर्शयत्य᳘म्ब नि᳘ष्पर स᳘मरी᳘र्विदामि᳘ति यो᳘षा वा अ᳘म्बा यो᳘षा दि᳘शस्त᳘स्मादा᳘हाम्ब नि᳘ष्परे᳘ति स᳘मरी᳘र्विदामि᳘ति प्रजा वा᳘ अरीः स᳘म् प्रजा᳘ जानतामि᳘त्येॗवैत᳘दाह त᳘स्माद्या अ᳘पि वि᳘टूरमिव प्रजा भ᳘वन्ति स᳘मेव ता᳘ जानते त᳘स्मादाह स᳘मरी᳘र्विदामि᳘ति॥  
## २२
अ᳘थ य᳘स्मात्सो᳘मो ना᳘म॥  
य᳘त्र वा᳘ एषो᳘ ऽग्रे देवा᳘नाᳫं हवि᳘र्बभू᳘व त᳘द्धेक्षां᳘ चक्रेॗ मैव स᳘र्वेणेवात्म᳘ना देवा᳘नाᳫं हवि᳘र्भूवमि᳘ति त᳘स्य या जु᳘ष्टतमा तनूरा᳘स ता᳘मपनि᳘दधे तद्वै᳘ देवा᳘ अस्पृण्वत ते᳘ होचुरु᳘पैॗवैताम् प्र᳘वृहस्व सॗहैव᳘ न एत᳘या हवि᳘रेधी᳘ति तां᳘ दूर᳘ इवोपप्रा᳘वृहत स्वा वै᳘ म एषे᳘ति त᳘स्मात्सो᳘मो ना᳘म॥  
## २३
अ᳘थ य᳘स्माद्यज्ञो ना᳘म॥  
घ्न᳘न्ति वा᳘ एनमेतद्य᳘दभिषुण्व᳘न्ति तद्य᳘देनं जनयन्ति स᳘ ताय᳘मानो जायते स यन्जा᳘यते त᳘स्माद्यञ्जो᳘ यञ्जो᳘ हवै [^wbr_3] ना᳘मैतद्य᳘द्यज्ञ इ᳘ति॥  

[^wbr_3]: यंजा᳘यते त᳘स्माद्यंजो᳘ यंजो᳘ ह AB. 

## २४
त᳘त्रैताम᳘पि वा᳘चमुवाद॥  
त्व᳘मङ्ग प्र᳘शंसिषो देवः᳘ शविष्ठ म᳘र्त्यं न त्व᳘दन्यो᳘ मघवन्नस्ति मर्डिते᳘न्द्र ब्र᳘वीमि ते व᳘च इ᳘ति म᳘र्त्यो हैॗवैतद्भ᳘वन्नुवाच [^wbr_4] त्व᳘मेॗवेतो᳘ जनयिता᳘सिॗ नान्यस्त्वदि᳘ति॥  

[^wbr_4]: द्भगवन्नुवाच Sây.

## २५
अ᳘थ निग्राॗभ्याभ्यो ग्र᳘हान्वि᳘गृह्णते॥  
आ᳘पो ह वै᳘ वृत्रं᳘ जघ्नुस्ते᳘नैॗवैत᳘द्वीॗर्येणा᳘पः स्यन्दन्ते स्य᳘न्दमानानां वै᳘ वसतीव᳘रीर्गृह्णाति वसतीव᳘रीभ्यो निग्राॗभ्या निग्राॗब्याभ्यो ग्र᳘हान्वि᳘गृह्णते ते᳘नैॗवैत᳘द्वीॗर्येण ग्र᳘हान्वि᳘गृह्णते होतृचमसाद्यो᳘षा वा ऋग्घो᳘ता यो᳘षायै वा᳘ इमाः᳘ प्रजाः प्र᳘जायन्ते त᳘देनमेत᳘स्यै यो᳘षाया ऋचो हो᳘तुः प्र᳘जनयति त᳘स्माद्धोतृचमसा᳘त्॥  
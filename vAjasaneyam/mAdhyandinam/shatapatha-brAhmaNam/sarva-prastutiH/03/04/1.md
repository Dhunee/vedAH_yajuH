+++
title = "१"

+++


##  ०१
<details><summary>मूलम् - Weber</summary>

शि᳘रो वै᳘ यज्ञ᳘स्यातिथ्यं᳘ बाहू᳘ प्रायणीयोदयनीयौ᳟॥  
अभि᳘तो वै शि᳘रो बाहू᳘ भवतस्त᳘स्मादभि᳘त आतिथ्य᳘मेते᳘ हवि᳘षी भवतः प्रायणी᳘यश्चोदयनी᳘यश्च॥
</details>

##  ०२
<details><summary>मूलम् - Weber</summary>

अ᳘थ य᳘स्मादातिथ्यं ना᳘म॥  
अ᳘तिथिर्वा᳘ एष᳘ एतस्या᳘गछति यत्सो᳘मः क्रीतस्त᳘स्मा एतद्य᳘था रा᳘ज्ञे वा ब्राह्मणा᳘य वा महोक्षं᳘ वा महाजं᳘ वा प᳘चेत्तद᳘ह मानुष᳘ᳫं᳘ हवि᳘र्देवा᳘नामेवमस्मा एत᳘दातिथ्यं᳘ करोति॥
</details>

##  ०३
<details><summary>मूलम् - Weber</summary>

त᳘दाहुः॥  
पू᳘र्वो ऽतीत्य गृह्णीयादि᳘ति य᳘त्र वा अ᳘र्हन्तमा᳘गॗतं नापचा᳘यन्ति [^wbr_1] क्रु᳘ध्यति वै स त᳘त्र त᳘था हा᳘पचितो भवति॥  

[^wbr_1]: नापचायन्त Sây.
</details>

##  ०४
<details><summary>मूलम् - Weber</summary>

तद्वा᳘ अन्यतर᳘ एव वि᳘मुक्तः स्या᳘त्॥  
अन्यतरो᳘ ऽविमुक्तो᳘ ऽथ गृह्णीयात्स यद᳘न्यतरो वि᳘मुक्तस्तेना᳘गतो य᳘द्वन्यतरो᳘ ऽविमुक्तस्तेना᳘पचितः॥
</details>

##  ०५
<details><summary>मूलम् - Weber</summary>

त᳘दु त᳘था न᳘ कुर्यात् विमु᳘च्यैव᳘ प्रपा᳘द्य गृह्णीयाद्य᳘था वै᳘ देवा᳘नां च᳘रणं तद्वा अ᳘नु मनुॗष्याणां त᳘स्मान्मानुषे या᳘वन्न᳘ विमुञ्च᳘तेॗ नैॗवास्मै ता᳘वदुदकᳫं ह᳘रन्ति ना᳘पचितिं कुर्वन्त्य᳘नागतो हि स ता᳘वद्भ᳘वत्य᳘थ यॗदैव᳘ विमुञ्चते᳘ ऽथास्मा उदकᳫं ह᳘रन्त्यथा᳘पचितिं कुर्वन्ति त᳘र्हि हि स आ᳘गतो भ᳘वति त᳘स्माद्विमु᳘च्यैव᳘ प्रपा᳘द्य गृह्णीयात्॥
</details>

##  ०६
<details><summary>मूलम् - Weber</summary>

स वै᳘ संत्व᳘रमाण इव गृह्णीयात्॥  
त᳘था हा᳘पचितो भवति तत्प᳘त्न्यन्वा᳘रभते पर्युह्य᳘माणं वै य᳘जमानो ऽन्वा᳘रभते ऽथा᳘त्र प᳘त्न्युभय᳘त एॗवैत᳘न्मिथुने᳘नान्वा᳘रभेते य᳘त्र वा अ᳘र्हन्नाग᳘छति सर्वगृह्या᳘ इव वै त᳘त्र चेष्टन्ति त᳘था हा᳘पचितो भवति॥
</details>

##  ०७
<details><summary>मूलम् - Weber</summary>

स वा᳘ अन्ये᳘नैव त᳘तो य᳘जुषा गृह्णीयात्॥  
ये᳘नो चान्या᳘नि हवींष्ये᳘कं वा᳘ एष᳘ भागं᳘ क्रीय᳘माणो ऽभिक्रीयते छ᳘न्दसामेव᳘ राज्या᳘य छ᳘न्दसाᳫं सा᳘म्राज्याय त᳘स्य छ᳘न्दांस्यभि᳘तः साचया᳘नि य᳘था राज्ञो᳘ ऽराजानो राजकृ᳘तः सूतग्रामण्य᳘ एव᳘मस्य छ᳘न्दांस्यभि᳘तः साचया᳘नि॥
</details>

##  ०८
<details><summary>मूलम् - Weber</summary>

न वै तद᳘वकल्पते॥  
यच्छ᳘न्दोभ्य इ᳘ति के᳘वलं गृह्णीयाद्य᳘त्र वा अ᳘र्हते प᳘चन्ति तदभि᳘तः साच᳘यो ऽन्वा᳘भक्ता भवन्त्य᳘राजानो राजकृ᳘तः सूतग्रामण्य᳘स्त᳘स्माद्य᳘त्रैॗवैत᳘स्यै गृह्णीयात्त᳘देव छ᳘न्दांस्यन्वा᳘भजेत्॥
</details>

##  ०९
<details><summary>मूलम् - Weber</summary>

स᳘ गृह्णाति॥  
अग्ने᳘स्तनू᳘रसि वि᳘ष्णवे त्वे᳘त्यग्निर्वै᳘ गायत्री त᳘द्गायत्री᳘मन्वा᳘भजति॥
</details>

##  १०
<details><summary>मूलम् - Weber</summary>

सो᳘मस्य तनू᳘रसि वि᳘ष्णवे त्वे᳘ति॥  
क्षत्रं वै सो᳘मः क्षत्रं᳘ त्रिष्टुप्त᳘त्त्रिष्टु᳘भमन्वा᳘भजति॥
</details>

##  ११
<details><summary>मूलम् - Weber</summary>

अ᳘तिथेरातिथ्य᳘मसि वि᳘ष्णवे त्वे᳘ति᳟᳟॥  
सो ऽस्योद्धारो य᳘था श्रे᳘ष्ठस्योद्धार᳘ एव᳘मस्यैष᳘ ऋते छ᳘न्दोभ्यः॥
</details>

##  १२
<details><summary>मूलम् - Weber</summary>

श्येना᳘य त्वा सोमभृ᳘ते वि᳘ष्णवे त्वे᳘ति॥  
त᳘द्गायत्री᳘मन्वा᳘भजति सा य᳘द्गायत्री᳘ श्येनो᳘ भूत्वा᳘ दिवः सो᳘ममाहरत्तेन सा᳘ श्येनः᳘ सोमभृत्ते᳘नैॗवैनामेत᳘द्वीॗर्येण द्विती᳘यमन्वा᳘भजति॥
</details>

##  १३
<details><summary>मूलम् - Weber</summary>

अग्न᳘ये त्वा रायस्पोषदे वि᳘ष्णवे त्वे᳘ति॥  
पश᳘वो वै᳘ रायस्पो᳘षः पश᳘वो ज᳘गती तज्ज᳘गतीमन्वाभजति॥
</details>

##  १४
<details><summary>मूलम् - Weber</summary>

अ᳘थ यत्प᳘ञ्च कृ᳘त्वो गृह्णा᳘ति॥  
संवत्सर᳘सम्मितो वै᳘ यज्ञः प᳘ञ्च वा᳘ ऋत᳘वः संवत्सर᳘स्य त᳘म् पञ्च᳘भिराप्नोति त᳘स्मात्प᳘ञ्च कृ᳘त्वो गृह्णात्य᳘थ यद्वि᳘ष्णवे त्वा वि᳘ष्नवे त्वे᳘ति गृह्णा᳘ति वि᳘ष्णवे हि᳘ गृह्णा᳘ति यो᳘ यज्ञा᳘य गृह्णा᳘ति॥
</details>

##  १५
<details><summary>मूलम् - Weber</summary>

नवकपालः पुरोडा᳘शो भवति॥  
शि᳘रो वै᳘ यज्ञ᳘स्यातिथ्यं न᳘वाक्षरा वै᳘ गायत्र्य᳘ष्टौ ता᳘नि या᳘न्यन्वा᳘ह प्रणवो᳘ नवमः᳘ पूर्वार्धो वै᳘ यज्ञ᳘स्य गायत्री᳘ पूर्वार्धे᳘ एष᳘ यज्ञ᳘स्य त᳘स्मान्न᳘वकपालः पुरोडा᳘शो भवति॥
</details>

##  १६
<details><summary>मूलम् - Weber</summary>

कार्ष्मर्यम᳘याः परिध᳘यः॥  
देवा᳘ ह वा᳘ एतं व᳘नस्प᳘तिषु राक्षोघ्नं᳘ ददृशुर्य᳘त्कार्ष्म᳘र्यं शि᳘रो वै᳘ यज्ञ᳘स्यातिथ्यं नेछि᳘रो यज्ञ᳘स्य नाष्ट्रा र᳘क्षांसि हिन᳘सन्नि᳘ति त᳘स्मात्कार्ष्मर्यम᳘याः परिध᳘यो भवन्ति॥
</details>

##  १७
<details><summary>मूलम् - Weber</summary>

आ᳘श्ववालः प्रस्तरः᳟॥  
यज्ञो᳘ ह देवेभ्यो᳘ ऽपचक्राम सो᳘ ऽश्वो भूत्वा प᳘राङा᳘ववर्त त᳘स्य देवा᳘ अनुहा᳘य वा᳘लानभि᳘पेदुस्ताना᳘लुलुपुस्ता᳘नालु᳘प्य साॗर्ध᳘ᳫं᳘ संन्यासुस्त᳘त एता ओ᳘षधयः स᳘मभवन्य᳘दश्ववालाः शि᳘रो वै᳘ यज्ञ᳘स्यातिथ्यं᳘ जघनार्धो वा᳘ला उभय᳘त एॗवैत᳘द्यज्ञम् प᳘रिगृह्णाति यदा᳘श्ववालाः प्रस्तरो भ᳘वति॥
</details>

##  १८
<details><summary>मूलम् - Weber</summary>

ऐक्षॗव्यौ वि᳘धृती॥  
ने᳘द्बर्हि᳘श्च प्रस्तर᳘श्च संलु᳘भ्यात [^wbr_2] इत्य᳘थोत्पूया᳘ज्यᳫं स᳘र्वाण्येव᳘ चतुर्गृहीतान्या᳘ज्यानि गृह्णाति न ह्य᳘त्रानुयाजा भ᳘वन्ति॥  

[^wbr_2]: संल्हु᳘भ्यते B सलुन्यातै Sây.
</details>

##  १९
<details><summary>मूलम् - Weber</summary>

आसा᳘द्य हवीं᳘ष्यग्नि᳘म् मन्थति॥  
शिरो वै᳘ यज्ञ᳘स्यातिथ्यं᳘ जन᳘यन्ति वा᳘ एनमेतद्यन्म᳘न्थन्ति शीर्षतो वा अ᳘ग्रे जा᳘यमानो जायते शीर्षत᳘ एॗवैत᳘द᳘ग्रे यज्ञं᳘ जनयत्यग्निर्वै सर्वा देव᳘ता अग्नौ हि स᳘र्वाभ्यो देव᳘ताभ्यो जु᳘ह्वति शि᳘रो वै᳘ यज्ञ᳘स्यातिथ्यं᳘ शीर्षत᳘ एॗवैत᳘द्यज्ञᳫं स᳘र्वाभिर्देव᳘ताभिः स᳘मर्धयति त᳘स्मादग्नि᳘म् मन्थति॥
</details>

##  २०
<details><summary>मूलम् - Weber</summary>

सो ऽधिम᳘न्थनं श᳘कलमा᳘दत्ते॥  
अग्ने᳘र्जनि᳘त्रमसीत्य᳘त्र ह्य᳘ग्निर्जा᳘यते त᳘स्मादाहाग्ने᳘र्जनि᳘त्रमसी᳘ति॥
</details>

##  २१
<details><summary>मूलम् - Weber</summary>

अ᳘थ दर्भतरुणके नि᳘दधाति॥  
वृ᳘षणौ स्थ इ᳘ति तद्या᳘वेॗवेमौ स्त्रियै᳘ साकंजा᳘वेता᳘वेॗवैतौ᳟॥
</details>

##  २२
<details><summary>मूलम् - Weber</summary>

अ᳘थाधरारणिं नि᳘दधाति॥  
उर्व᳘श्यसीत्य᳘थोत्तरारॗण्याज्यविला᳘पनीमु᳘पस्पृशत्यायु᳘रसी᳘ति ता᳘मभिनि᳘दधाति पुरूर᳘वा असी᳘त्युर्व᳘शी वा᳘ अप्सराः᳘ पुरूर᳘वाः प᳘तिर᳘थ यत्त᳘स्मान्मिथुनाद᳘जायत त᳘दायु᳘रेव᳘मेॗवैष᳘ एत᳘स्मन्मिथुना᳘द्यज्ञं᳘ जनयत्य᳘थाहाग्न᳘ये मथ्य᳘मानाया᳘नुब्रूही᳘ति॥
</details>

##  २३
<details><summary>मूलम् - Weber</summary>

स᳘ मन्थति॥  
गायत्रे᳘ण त्वा छ᳘न्दसा मन्थामि त्रै᳘ष्टुभेन त्वा छ᳘न्दसा मन्थामि जा᳘गतेन त्वा छ᳘न्दसा मान्थामी᳘ति तं वै छ᳘न्दोभिरेव म᳘न्थति छ᳘न्दांसि मथ्य᳘मानाया᳘न्वाह छ᳘न्दांस्येॗवैत᳘द्यज्ञ᳘मन्वा᳘यातयति य᳘थामु᳘मादित्यं᳘ रश्म᳘यो जाताया᳘नुब्रूही᳘त्याह यदा जा᳘यते प्रह्रिय᳘माणाये᳘त्यनुप्रह᳘रन्॥
</details>

##  २४
<details><summary>मूलम् - Weber</summary>

सो ऽनुप्र᳘हरति॥  
भ᳘वतं नः स᳘मनसौ स᳘चेतसावरेप᳘सौ मा᳘ यज्ञ᳘ᳫं᳘ हिंसिष्टम् मा᳘ यज्ञ᳘पतिं जातवेदसौ शिवौ᳘ भवतमद्य᳘ न इ᳘ति शा᳘न्तिमेॗवाभ्यामेत᳘द्वदति य᳘थाॗ नान्यो ऽन्य᳘ᳫं᳘ हिंस्या᳘ताम्॥
</details>

##  २५
<details><summary>मूलम् - Weber</summary>

अ᳘थ स्रुवे᳘णोपहत्या᳘ज्यम्॥  
अग्नि᳘मभि᳘जुहोत्यग्ना᳘वग्नि᳘श्चरति प्र᳘विष्ट ऋ᳘षीणाम् पुत्रो᳘ अभिशस्तिपा᳘वा स᳘ नः स्योनः᳘ सुय᳘जा यजेह᳘ देवे᳘भ्यो हव्यᳫं स᳘दम᳘प्रयुछन्त्स्वाहेत्या᳘हुत्यै वा᳘ एत᳘मजीजनत त᳘मेतया᳘हुत्याप्रैषीत्त᳘स्मादेव᳘मभि᳘जुहोति॥
</details>

##  २६
<details><summary>मूलम् - Weber</summary>

तदि᳘डान्तम् भवति᳟᳟॥  
नानुयाजा᳘न्यजन्ति शि᳘रो वै᳘ यज्ञ᳘स्यातिथ्य᳘म् पूर्वार्धो वै शि᳘रः पूर्वार्ध᳘मेॗवैत᳘द्यज्ञ᳘स्याभिस᳘ᳫं᳘स्करोति [^wbr_3] स य᳘द्धानुयाजान्य᳘जेद्य᳘था शीर्षतः᳘ पर्याहृ᳘त्य पा᳘दौ प्रतिदध्या᳘देवं तत्त᳘स्मादि᳘डान्तं भवतिॗ नानुयाजा᳘न्यजन्ति॥  

[^wbr_3]: सं᳘स्करो AB.
</details>
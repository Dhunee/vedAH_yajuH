+++
title = "२"

+++
## ०१
इध्य᳘मभ्या᳘दधति॥  
उपय᳘मनीरु᳘पकल्पयन्त्या᳘ज्यम᳘धिश्रयति स्रुवं᳘ च स्रु᳘चᳫं स᳘म्मार्ष्ट्यथोत्पूया᳘ज्यम् पञ्चगृहीतं᳘ गृह्णीते यदा प्र᳘दीप्त इध्मो भ᳘वति॥  
## ०२
अथो᳘द्यछन्तीध्म᳘म्॥  
उ᳘पयछन्त्युपय᳘मनीर᳘थाहाग्न᳘ये प्रह्रि᳘य᳘माणाया᳘नुब्रूह्ये᳘कस्फ्ययानूदेही᳘त्यनूदै᳘ति प्रतिप्रस्थातै᳘कस्फ्ययैत᳘स्मान्मध्यमा᳘छङ्कोर्य᳘ एष वे᳘देर्जघनार्धे भ᳘वति तद्य᳘देवा᳘त्रान्तःपाते᳘न गा᳘र्हपत्यस्य वे᳘देर्व्य᳘वछिन्नम् भ᳘वति त᳘देॗवैत᳘दनुसं᳘तनोति॥  
## ०३
तद्धै᳘के᳟᳟॥  
ओत्तरवेदे᳘रनूदा᳘यन्ति त᳘दु त᳘था न᳘ कुर्याॗदैॗवैत᳘स्मान्मध्यमा᳘छङ्को᳘रनूदे᳘यात्त आ᳘यन्त्या᳘गछन्त्युत्तरवेदि᳘म्॥  
## ०४
प्रोक्षणीरध्वर्युरा᳘दत्ते॥  
स᳘ पुर᳘स्तादेवा᳘ग्रे प्रो᳘क्षत्यु᳘दङ् ति᳘ष्ठन्निन्द्रघोष᳘स्त्वा व᳘सुभिः पुर᳘स्तात्पात्वि᳘तीन्द्रघोष᳘स्त्वा व᳘सुभिः पुर᳘स्ताद्गोपायत्वि᳘त्येॗवैत᳘दाह॥  
## ०५
अ᳘थ पश्चात्प्रो᳘क्षति॥  
प्र᳘चेतास्त्वा रुद्रैः᳘ पश्चा᳘त्पात्वि᳘ति प्र᳘चेतास्त्वा रुद्रैः᳘ पश्चा᳘द्गोपायत्वि᳘त्येॗवैत᳘दाह॥  
## ०६
अ᳘थ दक्षिणतः प्रो᳘क्षति॥  
म᳘नोजवास्त्वा पितृ᳘भिर्दक्षिणतः᳘ पात्वि᳘ति म᳘नोजवास्त्वा पितृ᳘भिर्दक्षिणतो᳘ गोपायत्वि᳘त्येॗवैत᳘दाह॥  
## ०७
अ᳘थोत्तरतः प्रो᳘क्षति॥  
विश्व᳘कर्मा त्वादित्यै᳘रुत्तरतः᳘ पात्वि᳘ति विश्व᳘कर्मा त्वादित्यै᳘रुत्तरतो᳘ गोपायत्वि᳘त्येॗवैत᳘दाह॥  
## ०८
अ᳘थ याः प्रो᳘क्षण्यः परिशिष्य᳘न्ते॥  
तद्ये᳘ एते पू᳘र्वे स्रक्ती त᳘योर्या द᳘क्षिणा ता᳘ न्यन्ते᳘न [^1] बहिर्वेदि नि᳘नयतीद᳘महं᳘ तप्तं वा᳘र्बहिर्धा᳘ यज्ञान्निः᳘सृजामी᳘ति सा य᳘देॗवादः᳘ सिंही᳘ भूत्वा᳘शान्तेवा᳘चरत्ता᳘मेॗवास्या एतछु᳘चं बहिर्धा᳘ यज्ञान्निः᳘सृजति य᳘दिॗ नाभिच᳘रेद्य᳘द्यु अभिच᳘रेदा᳘दिशेदिद᳘महं᳘ तप्तं वा᳘रमु᳘मभि निः᳘सृजामी᳘ति त᳘मेत᳘या शुचा᳘ विध्यति स शो᳘चन्नेॗवामुं᳘ लोक᳘मेति॥  

[^1]: तां᳘ न्यन्ते᳘न A. ता᳘ न्यन्ते᳘न the schol. at Kâtyây. ५. ४.१२ 

## ०९
स य᳘द्धार्य᳘माणे ऽग्नौ᳟॥  
उत्तरवेदिं᳘ व्याघार᳘यति य᳘देॗवैनामदो᳘ देवा अ᳘ब्रुवन्पू᳘र्वां त्वाग्नेरा᳘हुतिः प्रा᳘प्स्यती᳘ति त᳘देॗवैनामेतत्पू᳘र्वामग्नेरा᳘हुतिः प्रा᳘प्नोति य᳘द्वेषा᳘ देवान᳘ब्रवीद्यां मया कां᳘ चाशि᳘षमाशासिष्य᳘ध्वे सा᳘ वः स᳘र्वा स᳘मर्धिष्यत इ᳘ति ता᳘मेनया᳘त्रर्त्वि᳘जो य᳘जमानायाशि᳘षमा᳘शासतेॗ सास्मै स᳘र्वा स᳘मृध्यते॥  
## १०
तद्वा᳘ एतदे᳘कं कुर्व᳘न्द्वयं᳘ करोति॥  
य᳘दुत्तरवेदिं᳘ व्याघार᳘यत्य᳘थॗ यैषाम् म᳘ध्ये नाभिॗकेव भ᳘वति त᳘स्यै ये पू᳘र्वे स्रक्ती त᳘योर्या द᳘क्षिणा॥  
## ११
त᳘स्यामा᳘घारयति॥  
सिंह्य᳘सि स्वाहेत्यथा᳘परयोरु᳘त्तरस्याᳫं सिंह्य᳘स्यादित्यव᳘निः स्वाहेत्यथा᳘परयोर्द᳘क्षिणस्याᳫं सिंह्य᳘सि ब्रह्मव᳘निः क्षत्रव᳘निः स्वाहे᳘ति बह्वी वै य᳘जुःष्वाशीस्तद्ब्र᳘ह्म च क्षत्रं चा᳘शास्त उभे᳘ वीॗर्ये॥  
## १२
अ᳘थ पू᳘र्वयोरु᳘त्तरस्यां॥  
सिंह्य᳘सि सुप्रजाव᳘नी रायस्पोषव᳘निः स्वाहे᳘ति त᳘त्प्रजामा᳘शास्ते यदा᳘ह सुप्रजाव᳘निरि᳘ति रायस्पोषव᳘निरि᳘ति भूमा वै᳘ रायस्पो᳘षस्त᳘द्भूमा᳘नमाशास्ते॥  
## १३
अ᳘थ म᳘ध्य आ᳘घारयति॥  
सिंह्य᳘स्या᳘वह देवान्य᳘जमानाय स्वाहे᳘ति त᳘द्देवान्य᳘जमानाया᳘वाहयत्य᳘थ स्रु᳘चमु᳘द्यछति भू᳘तेभ्यस्त्वे᳘ति प्रजा वै᳘ भूता᳘नि प्रजा᳘भ्यस्त्वे᳘त्येॗवैत᳘दाह॥  
## १४
अ᳘थ परिधीन्प᳘रिदधाति॥  
ध्रुॗवो ऽसि पृथिवीं᳘ दृंहे᳘ति मध्यमं᳘ ध्रुवक्षि᳘दस्यन्त᳘रिक्षं दृंहे᳘ति द᳘क्षिणमच्युतक्षि᳘दसि दि᳘वं दृंहेत्युत्तरमग्नेः पु᳘रीषमसी᳘ति सम्भारा᳘नुपनि᳘वपति तद्य᳘त्सम्भारा भ᳘वन्त्यग्ने᳘रेव᳘ सर्वत्वा᳘य॥  
## १५
श᳘रीरᳫं हैॗवास्य पी᳘तुदारु॥  
तद्यत्प्रै᳘तुदारवाः परिध᳘यो भ᳘वन्ति श᳘रीरेणैॗवैनमेतत्स᳘मर्धयति कृत्स्नं᳘ करोति॥  
## १६
मांस᳘ᳫं᳘ हैॗवास्य गु᳘ल्गुलु [^2] ॥  
तद्यद्गु᳘ल्गुलु भ᳘वति मांसे᳘नैॗवैनमेतत्स᳘मर्धयति कृत्स्नं᳘ करोति॥  

[^2]: गुग्गुल्लु Sây. 

## १७
गन्धो᳘ हैॗवास्य सुगन्धिते᳘जनम्॥  
तद्य᳘त्सुगन्धिते᳘जनम् भ᳘वति गन्धे᳘नैॗवैनमेतत्स᳘मर्धयति कृत्स्नं᳘ करोति॥  
## १८
अ᳘थ यद्वृ᳘ष्णे स्तु᳘का भ᳘वति॥  
वृ᳘ष्णेर्ह वै᳘ विषा᳘णे अ᳘न्तरेणाग्निरे᳘कां रा᳘त्रिमुवास तद्य᳘देवा᳘त्राग्नेर्न्य᳘क्तं त᳘दिहा᳘प्यसदि᳘ति त᳘स्माद्वृ᳘ष्णे स्तु᳘का भवति त᳘स्माद्या᳘ शीर्ष्णो ने᳘दिष्ठᳫं स्यात्ता᳘माछिद्या᳘हरेद्य᳘द्यु तां न᳘ विन्देद᳘पि या᳘मेव कां चा᳘हरेत्तद्य᳘त्परिध᳘यो भ᳘वन्ति गु᳘प्त्या एव᳘ दूर᳘ इवॗ ह्येनमु᳘त्तरे परिध᳘य आग᳘छन्ति॥  
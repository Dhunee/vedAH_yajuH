+++
title = "१"

+++
## ०१
देवय᳘जनं जोषयन्ते॥  
स य᳘देव व᳘र्षिष्ठᳫं स्यात्त᳘ज्जोषयेरन्य᳘दन्यद्भू᳘मेरा᳘भिश᳘यीता᳘तो [^wbr_1] वै᳘ देवा दि᳘वमुपो᳘दक्रामन्देवान्वा᳘ एष᳘ उपो᳘त्क्रामति यो दी᳘क्षते स स᳘देवे देवय᳘जने यजते स य᳘द्धान्यद्भू᳘मेरभिश᳘यीता᳘वरतर इव हेष्ठ्वा᳘ स्यात्त᳘स्माद्य᳘देव व᳘र्षिष्ठᳫं स्यात्त᳘ज्जोषयेरन्॥  

[^wbr_1]: नातिशयीत Sây. 

## ०२
तद्व᳘र्ष्म स᳘त्सम᳘ᳫं᳘ स्यात्॥  
समᳫं सद᳘विभ्रंशि स्याद᳘विभ्रंशि सत्प्रा᳘क्प्रवणᳫं स्यात्प्रा᳘ची हि᳘ देवा᳘नां दिग᳘थो उ᳘दक्प्रवणमु᳘दीची हि᳘ मनुॗष्याणां दि᳘ग्दक्षिणतः᳘ प्रत्यु᳘छ्रितमिव स्यादेषा वै दि᳘क् पितॄणाᳫं स य᳘द्दक्षिणा᳘प्रवणᳫं स्या᳘त्क्षिप्रे᳘ ह य᳘जमानो ऽमुं᳘ लोक᳘मियात्त᳘थो ह य᳘जमानो ज्यो᳘ग्जीवति त᳘स्माद्दक्षिणतः᳘ प्रत्यु᳘छ्रितमिव स्यात्॥  
## ०३
न᳘ पुर᳘स्ताद्देवयजनमात्रम᳘तिरिच्येत॥  
द्विष᳘न्तᳫं हास्य तद्भ्रा᳘तृव्यमभ्य᳘तिरिच्यते का᳘मᳫं ह दक्षिणतः स्यादेव᳘मुत्तर᳘त एत᳘द्धॗ त्वेव स᳘मृद्धं देवय᳘जनं य᳘स्य देवयजनमात्र᳘म् पश्चात्परिशिष्य᳘ते क्षिप्रे हैॗवैनमु᳘त्तरा देवयज्यो᳘पनमती᳘ति नु᳘ देवयज᳘नस्य॥  
## ०४
त᳘दु होवाच या᳘ज्ञवल्क्यः॥  
वार्ष्ण्या᳘य देवय᳘जनं जो᳘षयितुमैम त᳘त्सात्ययॗज्ञो ऽब्रवीत्स᳘र्वा वा᳘ इय᳘म् पृथिवी᳘ देवी᳘ देवय᳘जनं य᳘त्र वा᳘ अस्यै क्व᳘ च य᳘जुषैव᳘ परिगृ᳘ह्य याज᳘येदि᳘ति [^wbr_2] ॥  

[^wbr_2]: याजयेदि᳘ति. 

## ०५
ऋत्वि᳘जो हैव᳘ देवय᳘जनम्॥  
ये᳘ ब्राह्मणाः᳘ शुश्रुवा᳘ᳫं᳘सो ऽनूचाना᳘ विद्वा᳘ᳫं᳘सो याज᳘यन्तिॗ सैवा᳘ह्वलैत᳘न्नेदिष्ठमा᳘मिव [^wbr_3] मन्यामह इ᳘ति॥  

[^wbr_3]: न्नेदिष्ठतमा᳘मिव 

## ०६
तछा᳘लो वा [^wbr_4] वि᳘मितं वा प्राची᳘नवंशम् मिन्वन्ति॥  
प्रा᳘ची हि᳘ देवा᳘नां दि᳘क् पुर᳘स्ताद्वै᳘ देवाः᳘ प्रत्य᳘ञ्चो मनुॗष्यानुपा᳘वृत्तास्तस्मात्ते᳘भ्यः प्राङ्ति᳘ष्ठञ्जुहोति॥  

[^wbr_4]: तछा᳘लां वा. 

## ०७
त᳘स्मादु ह न᳘ प्रतीची᳘नशिराः शयीत॥  
ने᳘द्देवा᳘नभिप्रसा᳘र्य श᳘या इ᳘ति या द᳘क्षिणा दिक् सा᳘ पितॄणां या᳘ प्रती᳘ची सा᳘सर्पा᳘णां य᳘तो देवा᳘ उच्चक्रमुःॗ सैषा᳘हीना यो᳘दीची दिक् सा᳘ मनुॗष्याणां त᳘स्मान्मानुष᳘ उदीची᳘नवंशामेव शा᳘लां वा वि᳘मितं वा मिन्वन्त्यु᳘दीची हि᳘ मनुॗष्याणां दि᳘ग्दीक्षित᳘स्यैव᳘ प्राची᳘नवंशा ना᳘दीक्षितस्य॥  
## ०८
तां वा᳘ एताम् प᳘रिश्रयन्ति॥  
ने᳘दभिव᳘र्षादि᳘तिॗ न्वेव᳘ वर्षा᳘ देवान्वा᳘ एष᳘ उपा᳘वर्तते यो दी᳘क्षते स᳘ देव᳘तानामे᳘को भवति तिर᳘ इव वै᳘ देवा᳘ मनुॗष्येभ्यस्तिर᳘ इवैतद्यत्प᳘रिश्रितं त᳘स्मात्प᳘रिश्रयन्ति॥  
## ०९
तन्न स᳘र्व इवाभिप्र᳘पद्येत ब्राह्मणो᳘ वैव᳘ राजॗन्यो वा वै᳘श्यो वा ते हि᳘ यज्ञि᳘याः॥  
## १०
स वै न स᳘र्वेणेव सं᳘वदेत॥  
देवान्वा᳘ एष᳘ उपा᳘वर्तते यो दी᳘क्षते स᳘ देव᳘तानामे᳘को भवति न वै᳘ देवा᳘ स᳘र्वेणेव सं᳘वदन्ते ब्राह्मणे᳘न वैव᳘ राजॗन्येन वा वै᳘श्येन वा ते हि᳘ यज्ञि᳘यास्त᳘स्माद्य᳘द्येनं शूद्रे᳘ण संवादो᳘ विन्दे᳘देते᳘षामेवै᳘कम् ब्रूयादिममि᳘ति विचक्ष्वेममि᳘ति वि᳘चक्ष्वे᳘त्येष᳘ उ त᳘त्र दीक्षितस्योपचारः॥  
## ११
अ᳘थार᳘णी पाणौ᳘ कृत्वा॥  
शा᳘लामध्यवस्यति स᳘ पूर्वार्ध्य᳘ᳫं᳘ स्थूणाराज᳘मभिप᳘द्यैतद्य᳘जुरा᳘हैद᳘मगन्म देवय᳘जनम् पृथिव्या य᳘त्र देवा᳘सो अ᳘जुषन्त वि᳘श्व इ᳘ति त᳘दस्य वि᳘श्वैश्च देवैर्जु᳘ष्टम् भ᳘वति ये᳘ चेमे᳘ ब्राह्मणाः᳘ शुश्रुवा᳘ᳫं᳘सो ऽनूचाना यद᳘हास्य ते᳘ ऽक्षिभ्यामी᳘क्षन्ते ब्राह्मणाः᳘ शुश्रुवा᳘ᳫं᳘सस्तद᳘हास्य तैर्जु᳘ष्टम् भवति॥  
## १२
यद्वा᳘ह॥  
य᳘त्र देवा᳘सो अ᳘जुषन्त वि᳘श्व इ᳘ति त᳘दस्य वि᳘श्वैर्देवैर्जु᳘ष्टम् भवत्यृक्सामा᳘भ्याᳫं संत᳘रन्तो य᳘जुर्भिरि᳘त्यृक्सामा᳘भ्यां वै य᳘जुर्भिर्यज्ञ᳘स्योदृ᳘चं ग᳘छन्ति यज्ञ᳘स्योदृ᳘चं गछानी᳘त्येॗवैत᳘दाह रायस्पो᳘षेण स᳘मिषा᳘ मदेमे᳘ति भूमा वै᳘ रायस्पोषः श्रीर्वै᳘ भू᳘माशि᳘षमेॗवैतदा᳘शास्ते स᳘मिषा᳘ मदेमेती᳘षम् मदती᳘ति वै त᳘माहुर्यः श्रि᳘यमश्नु᳘ते यः᳘ परम᳘तां ग᳘छति त᳘स्मादाह स᳘मिषा᳘ मदेमे᳘ति॥  
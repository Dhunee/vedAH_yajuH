+++
title = "५"

+++
## ०१
सो ऽत्यु᳘पयजति॥  
यज्ञं᳘ गछ स्वाहेत्या᳘पो वै᳘ यज्ञ आ᳘पो रे᳘तो रे᳘त एॗवैत᳘त्सिञ्चति॥  
## ०२
सो᳘मं गछ स्वाहे᳘ति॥  
रे᳘तो वै सो᳘मो रे᳘त एॗवैत᳘त्सिञ्चति॥  
## ०३
दिव्यं न᳘भो गछ स्वाहे᳘ति॥  
आ᳘पो वै᳘ दिव्यं न᳘भ आ᳘पो रे᳘तो रे᳘त एॗवैत᳘त्सिञ्चति॥  
## ०४
अग्निं᳘ वैश्वानरं᳘ गछ स्वाहे᳘ति॥  
इयं वै᳘ पृथिव्य᳘ग्नि᳘र्वैश्वानॗरः सेय᳘म् प्रतिष्ठे᳘मा᳘मेवैत᳘त्प्रतिष्ठा᳘मभिप्र᳘जनयति॥  
## ०५
अ᳘थ मु᳘खं वि᳘मृष्टे॥  
म᳘नो मे हा᳘र्दि यछे᳘ति त᳘थो होपयष्टात्माॗनं नानुप्र᳘वृणक्ति॥  
## ०६
अ᳘थ जा᳘घन्या प᳘त्नीः सं᳘याजयन्ति॥  
जघनार्धो वै जा᳘घनी जघनार्धाद्वै यो᳘षायै प्रजाः प्र᳘जायन्ते तॗत्प्रैॗवैत᳘ज्जनयति यज्जा᳘घन्या प᳘त्नीः संयाज᳘यन्ति॥  
## ०७
अन्तरतो᳘ देवा᳘नाम् प᳘त्नीभ्यो᳘ ऽवद्यति॥  
अन्तरतो वै यो᳘षायै प्रजाः प्र᳘जायन्त उप᳘रिष्टादग्न᳘ये गृह᳘पतय उप᳘रिष्टाद्वै वृ᳘षा यो᳘षाम् अधिद्रवति॥  
## ०८
अ᳘थ हृदयशूले᳘नावभृथं᳘ यन्ति॥  
पशो᳘र्ह वा᳘ आलभ्य᳘मानस्य हृ᳘दयं शु᳘क्समभ्य᳘वैति हृ᳘दयाद्धृदयशूलम᳘थ य᳘छृत᳘स्य परितृन्द᳘न्ति त᳘दलं᳘जुषं त᳘स्मादु परितृ᳘द्यैव᳘ शूला᳘कुर्यात्त᳘त्त्रिःप्रच्युते᳘ पशौ हृ᳘दयम् प्रवृ᳘ह्योत्तम᳘म् प्रत्य᳘वदधाति॥  
## ०९
अ᳘थ हृदयशूलम् प्र᳘यछति॥  
तन्न᳘ पृथिव्या᳘म् परा᳘स्येॗन्नाप्सु स य᳘त्पृथिव्या᳘म् परा᳘स्येदो᳘षधीश्च व᳘नस्प᳘तींश्चैषा शुक्प्र᳘विशेद्य᳘दप्सु᳘ परा᳘स्येदप᳘ एषा शुक्प्र᳘विशेत्त᳘स्मान्न᳘ पृथिव्यांॗ नाॗप्सु॥  
## १०
अप᳘ एॗवाभ्यवे᳘त्य॥  
य᳘त्र शु᳘ष्कस्य चार्द्र᳘स्य च संधिः स्यात्तदु᳘पगूहेद्य᳘द्यु अभ्यवा᳘यनाय ग्ला᳘येद᳘ग्रेण यू᳘पमुदपात्रं᳘ निनी᳘य य᳘त्र शु᳘ष्कस्य चार्द्र᳘स्य च संधिर्भ᳘वति तदु᳘पगूहतिॗ नापो नौ᳘षधीर्हिंसीरि᳘ति त᳘थाॗ नापो नौ᳘षधीर्हिनस्ति धा᳘म्नोधाम्नो राजंस्त᳘तो वरुण नो मुञ्च य᳘दाहु᳘रघ्न्या इ᳘ति व᳘रुणे᳘ति श᳘पामहे त᳘तो वरुण नो मुञ्चे᳘ति त᳘देनᳫं स᳘र्वस्माद्वरुणपाशात्स᳘र्वस्माद्वरुॗण्यात्प्र᳘मुञ्चति॥  
## ११
अ᳘थाभि᳘मन्त्रयते॥  
सुमित्रिया᳘ न आ᳘प ओ᳘षधयः सन्तु दुर्मित्रियास्त᳘स्मै सन्तुॗ यो ऽस्मान्द्वे᳘ष्टि यं᳘ च वयं᳘ द्विष्म इ᳘ति य᳘त्र वा᳘ एते᳘न प्रच᳘रन्त्या᳘पश्च ह वा᳘ अस्मात्ता᳘वदो᳘षधयश्चापक्र᳘म्येव तिष्ठन्ति त᳘दु ता᳘भिर्मित्रधे᳘यं कुरुते त᳘थो हैनं ताः पु᳘नः प्र᳘विशन्त्येॗषो त᳘त्र प्रा᳘यश्चित्तिः क्रियते स वैॗ नाग्नीषोमी᳘यस्य पशोः᳘ करो᳘तिॗ नाग्नेय᳘स्य वशा᳘या एॗवानूबॗन्ध्यायै ताᳫं हि सर्वो᳘ ऽनु यज्ञः᳘ संति᳘ष्ठत एत᳘दु हास्याग्नीषोमी᳘यस्य च पशो᳘राग्नेय᳘स्य च हृदयशूले᳘न चरित᳘म् भवति य᳘द्वशा᳘याश्च᳘रन्ति॥  
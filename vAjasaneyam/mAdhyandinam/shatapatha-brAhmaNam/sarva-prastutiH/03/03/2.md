+++
title = "२"

+++
## ०१
पद᳘ᳫं᳘ समु᳘प्य पाणी अ᳘वनेनिक्ते॥  
तद्य᳘त्पाणी᳘ अवनेनिक्ते व᳘ज्रो वा आ᳘ज्यं रे᳘तः सो᳘मो नेद्व᳘ज्रेणा᳘ज्येन रे᳘तः सो᳘मᳫं हिन᳘सानी᳘ति त᳘स्मात्पाणी अ᳘वनेनिक्ते॥  
## ०२
अ᳘थास्याᳫं हि᳘रण्यम् बध्नीते॥  
द्वयं वा᳘ इदं न᳘ तृती᳘यमस्ति सत्यं᳘ चैवा᳘नृतं च सत्य᳘मव᳘ देवा अ᳘नृतम् मनुॗष्या अग्निरेतसं वै हि᳘रण्यᳫं सत्ये᳘नांशू᳘नुपस्पृशा᳘नि सत्ये᳘न सो᳘मम् प᳘राहणानी᳘ति त᳘स्माद्वा᳘ अस्याᳫं हि᳘रण्यम् बध्नीते॥  
## ०३
अ᳘थ सम्प्रे᳘ष्यति॥  
सोमोपन᳘हनमा᳘हर सोमपर्याण᳘हनमा᳘हरोष्णी᳘षमा᳘हरे᳘ति स य᳘देव᳘ शोभनं त᳘त्सोमोपन᳘हनᳫं स्याद्वा᳘सो ह्य᳘स्यैतद्भ᳘वति शोभॗनᳫं ह्येत᳘स्य वा᳘सः स यो᳘ हैनं शोभने᳘नोपच᳘रति शो᳘भते हा᳘थ य आ᳘ह य᳘देव किं चे᳘ति य᳘द्धैव किं᳘ च भ᳘वति त᳘स्माद्य᳘देव᳘ शोभनं त᳘त्सोमोपन᳘हनᳫं स्याद्य᳘देव किं᳘ च सोमपर्याण᳘हनम्॥  
## ०४
य᳘द्युष्णी᳘षं विन्दे᳘त्॥  
उष्णी᳘षः स्याद्य᳘द्युष्णी᳘षं न विन्दे᳘त्सोमपर्याण᳘हनस्यैव᳘ द्व्यङ्गुलं᳘ वा त्र्यङ्गुलं [^1] वा᳘वकृन्तेदुष्णीषभाजन᳘मध्वर्यु᳘र्वा य᳘जमानो वा सोमोपन᳘हमादत्ते य᳘ एव क᳘श्च सोमपर्याण᳘हनम्॥  

[^1]: वा᳘ त्र्यङ्गुलं B. 

## ०५
अथा᳘ग्रेण रा᳘जानं वि᳘चिन्वन्ति॥  
त᳘दुदकुम्भ᳘ उपनि᳘हितो भवति त᳘द्ब्राह्मण उ᳘पास्ते त᳘दभ्यायन्ति प्रा᳘ञ्चः॥  
## ०६
त᳘दाय᳘त्सु वाचयति॥  
एष᳘ ते गायत्रो᳘ भाग इ᳘ति मे सो᳘माय ब्रूतादेष᳘ ते त्रै᳘ष्टुभो भाग इ᳘ति मे सो᳘माय ब्रूतादेष᳘ ते जा᳘गतो भाग इ᳘ति मे सो᳘माय ब्रूताच्छन्दोनामा᳘नाᳫं [^2] सा᳘म्राज्यं गछे᳘ति मे सो᳘माय ब्रूतादित्ये᳘कं वा᳘ एष᳘ क्रीय᳘माणो ऽभि᳘क्रीयते छ᳘न्दसामेव᳘ राज्या᳘य छ᳘न्दसाᳫं सा᳘म्राज्याय घ्नन्ति वा᳘ एनमेतद्य᳘दभिषुण्व᳘न्ति त᳘मेतदाह छ᳘न्दसामेव᳘ त्वा राज्या᳘य क्रीणा᳘मि छ᳘न्दसाᳫं सा᳘म्राज्याय न᳘ बधायत्यथे᳘त्य प्राङ्गुपविशति॥  

[^2]: छन्दोमानां Sây.

## ०७
सो ऽभि᳘मृशति॥  
आस्माॗको ऽसी᳘ति स्व᳘ इव ह्य᳘स्यैतद्भ᳘वति यदा᳘गतस्त᳘स्मादाहास्माॗको ऽसी᳘ति शुक्र᳘स्ते ग्र᳘ह्य इ᳘ति शुक्रᳫं ह्य᳘स्माद्ग्र᳘हं ग्रहीष्यन्भ᳘वति विचि᳘तस्त्वा वि᳘चिन्वन्त्वि᳘ति सर्वत्वा᳘यैत᳘दाह॥  
## ०८
अ᳘त्र है᳘के॥  
तृ᳘णं वा काष्ठं᳘ वावित्त्वा᳘पास्यन्ति [^3] त᳘दु त᳘था न᳘ कुर्यात्क्षत्रं वै सो᳘मो वि᳘डन्या ओ᳘षधयो᳘ ऽन्नं वै क्षत्रि᳘यस्य विट् स य᳘था ग्रसित᳘मनुहा᳘याछि᳘द्य परा᳘स्येदेवं तत्त᳘स्मादॗभ्येव᳘ मृशेद्विचि᳘तस्त्वा वि᳘चिन्वन्त्वि᳘ति तद्य᳘ एॗवास्य विचेता᳘रस्त᳘ एनं वि᳘चिन्वन्ति॥  

[^3]: वित्वा AB. भित्वा Sây.

## ०९
अ᳘थ वा᳘सः॥  
द्वि᳘गुणं वा च᳘तुर्गुणं वा प्रा᳘ग्दशं वो᳘दग्दशं वो᳘पस्तृणाति तद्रा᳘जानम् मिमीते स यद्रा᳘जानम् मि᳘मीते त᳘स्मान्मा᳘त्रा मनुॗष्येषु मा᳘त्रोॗ [^4] यो चा᳘प्यन्या मा᳘त्रा॥  

[^4]: पा᳘त्रे᳘ A pr. m. पा᳘त्रो᳘ A sec. m. B. Sây. 

## १०
सावित्र्या᳘ मिमीते॥  
सविता वै᳘ देवा᳘नाम् प्रसविता त᳘थो हास्मा एष᳘ सवितृ᳘प्रसूत एव᳘ क्रया᳘य भवति॥  
## ११
अ᳘तिछन्दसा मिमीते॥  
एषा वै स᳘र्वाणि छ᳘न्दांसि यद᳘तिछन्दास्त᳘था हास्यैष स᳘र्वैरेव छ᳘न्दोभिर्मितो᳘ भवति त᳘स्माद᳘तिछन्दसा मिमीते॥  
## १२
स᳘ मिमीते॥  
अभि त्यं᳘ देव᳘ᳫं᳘ सविता᳘रमोॗण्योः कवि᳘क्रतुम᳘र्चामि सत्य᳘सवं रत्नधा᳘मभि᳘ प्रिय᳘म् मतिं᳘ कवि᳘म् [^5] ॥  

[^5]: कविं । AB. The last word of a quoted ऋक् is generally left unaccented. 

## १३
ऊर्ध्वा य᳘स्याम᳘तिर्भा अ᳘दिद्युतत्स᳘वीमनि हि᳘रण्यपाणिरमिमीत सुक्र᳘तुः कृपा स्व᳘रि᳘ति॥  
## १४
एत᳘या स᳘र्वाभिः॥  
एत᳘या चतसृ᳘भिरेत᳘या तिसृ᳘भिरेत᳘या द्वा᳘भ्यामेतयै᳘कयैत᳘यैवैक᳘यैत᳘या तिसृ᳘भिरेत᳘या चतसृ᳘भिरेत᳘या स᳘र्वाभिः सम᳘स्याञ्जलिना᳘ध्या᳘वपति॥  
## १५
स वा᳘ उदा᳘चं न्या᳘चम् मिमीते॥  
स य᳘दुदा᳘चं न्या᳘चम् मि᳘मीत इमा᳘ एॗवैत᳘दङ्गु᳘लीर्ना᳘नाजानाः करोति त᳘स्मादिमा ना᳘ना जायन्ते᳘ ऽथ य᳘त्सह स᳘र्वाभिर्मि᳘मीते [^6] सं᳘श्लिष्टा इव हैॗवैमा᳘ जायेरंस्त᳘स्माद्वा᳘ उदा᳘चं न्या᳘चम् मिमीते॥  

[^6]: र्मि᳘मीत A. 

## १६
य᳘द्वेॗवोदा᳘चं न्या᳘चम् मिमीते॥  
इमा᳘ एॗवैतन्ना᳘नावीर्याः करोति त᳘स्मादिमा ना᳘नावीर्यास्त᳘स्माद्वा᳘ उदा᳘चं न्या᳘चम् मिमीते॥  
## १७
य᳘द्वेॗवोदा᳘चं न्या᳘चम् मि᳘मीते॥  
विरा᳘जमेॗवैत᳘दर्वा᳘चीं च प᳘राचीं च युनक्ति प᳘राच्य᳘ह देवे᳘भ्यो यज्ञं व᳘हत्यर्वा᳘ची मनुॗष्यानवति त᳘स्माद्वा उदा᳘चं न्या᳘चम् मिमीते॥  
## १८
अ᳘थ य᳘द्दश कृ᳘त्वो मि᳘मीते॥  
द᳘शाक्षरा वै᳘ विरा᳘ड्वैराजः सो᳘मस्त᳘स्माद्दश कृ᳘त्वो मिमीते॥  
## १९
अ᳘थ सोमोपन᳘हनस्य समुत्पार्या᳘न्तान्॥  
उष्णी᳘षेण वि᳘ग्रथ्नाति प्रजा᳘भ्यस्त्वे᳘ति प्रजा᳘भ्योॗ ह्येनं क्रीणा᳘ति स य᳘देॗवेदं शि᳘रश्चा᳘ᳫं᳘सौ चान्तरो᳘पेनितमिव त᳘देॗवास्यैत᳘त्करोति॥  
## २०
अ᳘थ मध्ये ऽङ्गु᳘ल्याकाशं᳘ करोति॥  
प्रजा᳘स्त्वानुप्रा᳘णन्त्वि᳘ति तम᳘यतीव वा᳘ एनमेत᳘त्समाय᳘छन्नप्राण᳘मिव करोति त᳘स्यैतद᳘त एव᳘ मध्यतः᳘ प्राणमु᳘त्सृजति तं त᳘तः प्रा᳘णन्तम् प्रजा᳘ अनुप्रा᳘णन्ति त᳘स्मादाह प्रजा᳘स्त्वानुप्रा᳘णन्त्वि᳘ति त᳘ᳫं᳘ सोमविक्रयि᳘णे प्र᳘यछत्यथा᳘तः प᳘णनस्यैव᳟॥  
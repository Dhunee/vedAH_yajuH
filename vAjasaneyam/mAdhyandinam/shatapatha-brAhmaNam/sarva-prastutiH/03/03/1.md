+++
title = "१"

+++
## ०१
सप्त᳘ पदा᳘न्यनुनि᳘क्रामति॥  
वृङ्क्त᳘ एॗवैनामेतत्त᳘स्मात्सप्त᳘ पदा᳘न्यनुनि᳘क्रामति य᳘त्र वै᳘ वाचः प्र᳘जातानि छ᳘न्दांसि सप्त᳘पदा वै ते᳘षाम् पराॗर्ध्या श᳘क्वरी ता᳘मेॗवैत᳘त्पर᳘स्तादर्वा᳘चीं वृङ्क्ते त᳘स्मात्सप्त᳘ पदा᳘न्यनुनि᳘क्रामति॥  
## ०२
स वै᳘ वाच᳘ एव᳘ रूपे᳘णानुनि᳘क्रामति॥  
व᳘स्व्यस्य᳘दितिरस्यादिॗत्यासि रुॗद्रासि चॗन्द्रासी᳘ति व᳘स्वीॗ ह्येषा᳘दितिॗर्ह्येॗषादित्याॗ ह्येषा᳘ रुद्राॗ ह्येषा᳘ चन्द्राॗ ह्येषा बृ᳘हस्प᳘तिष्ट्वा सुम्ने᳘ रम्णात्वि᳘ति ब्र᳘ह्म वै बृ᳘हस्प᳘तिर्बृ᳘हस्प᳘तिष्ट्वा साधुना᳘वर्तयत्वि᳘त्येॗवैत᳘दाह रुद्रो व᳘सुभिरा᳘चक इत्य᳘प्रणाशायैत᳘दाह रुद्रᳫं हि ना᳘ति पश᳘वः॥  
## ०३
अ᳘थ सप्तम᳘म् पद᳘म् पर्यु᳘पविशन्ति॥  
स हि᳘रण्यम् पदे᳘ निधा᳘य जुहोति न वा᳘ अनग्नावा᳘हुतिर्हूयते ऽग्निरेतसं वै हि᳘रण्यं त᳘थो हास्यैॗषाग्निम᳘त्येवा᳘हुतिर्हुता भवति व᳘ज्रो वा आ᳘ज्यं व᳘ज्रेणैॗवैतदा᳘ज्येन स्पृणुते ता᳘ᳫं᳘ स्पृत्वा स्वीकुरुते॥  
## ०४
स᳘ जुहोति॥  
अ᳘दित्यास्त्वा मूर्धन्ना᳘जिघर्मी᳘तीयं वै᳘ पृथिव्य᳘दितिरस्यै हि᳘ मूर्ध᳘न्जुहो᳘ति देवय᳘जने पृथिव्या इ᳘ति देवय᳘जने हि᳘ पृथिव्यै᳘ जुहोती᳘डायास्पद᳘मसि घृत᳘वत्स्वाहे᳘ति गौर्वा इ᳘डा गोर्हि᳘ पदे᳘ जुहो᳘ति घृत᳘वत्स्वाहे᳘ति घृत᳘वॗद्ध्येत᳘दभि᳘हुतम् भ᳘वति॥  
## ०५
अ᳘थ स्फ्य᳘मादा᳘य प᳘रिलिखति॥  
व᳘ज्रो वै स्फ्यो व᳘ज्रेणैॗवैतत्प᳘रिलिखति त्रिष्कृ᳘त्वः प᳘रिलिखति त्रिवृ᳘तैॗवैतद्व᳘ज्रेण समन्तम् प᳘रिगृह्णात्य᳘नतिक्रमाय॥  
## ०६
स प᳘रिलिखति॥  
अस्मे᳘ रमस्वे᳘ति य᳘जमाने रमस्वे᳘त्येॗवैत᳘दाहा᳘थ समुल्लि᳘ख्य पद᳘ᳫं᳘ स्थाल्याᳫं सं᳘वपत्यस्मे᳘ ते ब᳘न्धुरि᳘ति य᳘जमाने ते ब᳘न्धुरि᳘त्येॗवैत᳘दाह॥  
## ०७
अ᳘थाप᳘ उपनि᳘नयति॥  
य᳘त्र वा᳘ अस्यै ख᳘नन्तः क्रूरीकुर्व᳘न्त्यपघ्न᳘न्ति शा᳘न्तिरा᳘पस्त᳘दद्भिः शा᳘न्त्या शमयति त᳘दद्भिः सं᳘दधाति त᳘स्मादप᳘ उपनि᳘नयति॥  
## ०८
अ᳘थ य᳘जमानाय पदं प्र᳘यछति॥  
त्वे रा᳘य इ᳘ति पश᳘वो वै रा᳘यस्त्व᳘यि पश᳘व इ᳘त्येॗवैत᳘दाह तद्य᳘जमानः प्र᳘तिगृह्णाति मे रा᳘य इ᳘ति पश᳘वो वै रा᳘यो म᳘यि पश᳘व इ᳘त्येॗवैत᳘दाह॥  
## ०९
अ᳘थाध्वर्यु᳘रात्मा᳘नमु᳘पस्पृशति॥  
मा᳘ वयं᳘ रायस्पो᳘षेण वि᳘यौष्मे᳘ति त᳘थो हाध्वर्युः᳘ पशु᳘भ्य आत्माॗनं नान्त᳘रेति॥  
## १०
अ᳘थ प᳘त्न्यै पद᳘म् प्रतिप᳘राहरन्ति॥  
गृहा वै प᳘त्न्यै प्रतिष्ठा त᳘द्गृहे᳘ष्वेॗवैनामेत᳘त्प्रतिष्टा᳘याम् प्र᳘तिष्ठापयति त᳘स्मात्प᳘त्न्यै पद᳘म् प्रतिप᳘राहरन्ति॥  
## ११
तां ने᳘ष्टा वाचयति॥  
तो᳘तो रा᳘य इत्य᳘थैनाᳫं सोमक्र᳘यण्या सं᳘ख्यापयति वृ᳘षा वै सो᳘मो यो᳘षा प᳘त्न्येष वा अ᳘त्र सो᳘मो भवति य᳘त्सोमक्र᳘यणी मिथुन᳘मेॗवैत᳘त्प्रज᳘ननं क्रियते त᳘स्मादेनाᳫं सोमक्र᳘यण्या संख्यापयति॥  
## १२
स सं᳘ख्यापयति॥  
स᳘मख्ये देव्या᳘ धिया सं द᳘क्षिणयोरु᳘चक्षसा मा᳘ म आ᳘युः प्र᳘मोषीॗर्मो अहं त᳘व वीरं᳘ विदेय त᳘व देवि संदृशी᳘त्याशि᳘षमेॗवैतदा᳘शास्ते पुत्रो वै᳘ वीरः᳘ पुत्रं᳘ विदेय त᳘व संदृशी᳘त्येॗवैत᳘दाह॥  
## १३
सा या᳘ बभ्रुः᳘ पिङ्गाक्षी᳟॥  
सा᳘ सोमक्र᳘यणी य᳘त्र वा इ᳘न्द्रावि᳘ष्णू त्रेधा᳘ सह᳘स्रं व्यै᳘रयेतां तदेका᳘त्यरिच्यत तां᳘ त्रेधा प्रा᳘जनयतां त᳘स्माद्यो᳘ ऽप्येत᳘र्हि त्रेधा᳘ सह᳘स्रं व्याकुर्यादे᳘कैवा᳘तिरिच्येत॥  
## १४
सा या᳘ बभ्रुः᳘ पिङ्गाक्षी᳟॥  
सा सोमक्र᳘यण्य᳘थ या रो᳘हिणी सा वा᳘र्त्रघ्नी या᳘मिदं रा᳘जा संग्रामं᳘ जिॗत्वोदाकुरुते᳘ ऽथ या रो᳘हिणी श्येताक्षी सा᳘ पितृदेव᳘त्या या᳘मिद᳘म् पितृ᳘भ्यो घ्न᳘न्ति॥  
## १५
सा या᳘ बभ्रुः᳘ पिङ्गाक्षी᳟॥  
सा᳘ सोमक्र᳘यणी स्याद्य᳘दि बभ्रु᳘म् पिङ्गाक्षीं न᳘ विन्दे᳘दरुणा᳘ स्याद्य᳘द्यरुणां न᳘ विन्देद्रो᳘हिणी वार्त्रघ्नी स्याद्रो᳘हिण्यै हॗत्वेव᳘ श्येताक्ष्या᳘ आशांॗ नेयात् [^wbr_1] ॥  

[^wbr_1]: आशा᳘न्नेयात् AB. 

## १६
सा᳘ स्याद᳘प्रवीता॥  
वाग्वा᳘ एषा᳘ निदा᳘नेत य᳘त्सोमक्र᳘यण्ययातयाम्नी वा᳘ इयं वाग᳘यातयाम्न्य᳘प्रवीता त᳘स्माद᳘प्रवीता स्यात्सा᳘ स्याद᳘वण्डा᳘कूटा᳘काणा᳘कर्णा᳘लक्षितासप्तशफा सा ह्ये᳘करूपै᳘करूपाॗ हीयं वा᳘क्॥  
+++
title = "३"

+++


##  ०१
<details><summary>मूलम् - Weber</summary>

त्व᳘ष्टा हत᳘पुत्रः ॥  
अभिचरणी᳘यम᳘पेन्द्रᳫं सो᳘ममा᳘हरत्तस्ये᳘न्द्रो यज्ञवेशसं᳘ कृत्वा᳘ प्रास᳘हा सो᳘ममपिबत्स वि᳘ष्वॗङ् व्यार्छत्त᳘स्य मु᳘खात्प्राणे᳘भ्यः श्रीयशसा᳘न्यूर्ध्वान्यु᳘दक्रामंस्ता᳘नि पशून्प्रा᳘विशंस्त᳘स्मात्पश᳘वो य᳘शो य᳘शो ह भवति य᳘ एवं᳘ विद्वा᳘न्त्सौत्रामॗण्याभिषिच्य᳘ते ॥
</details>

##  ०२
<details><summary>मूलम् - Weber</summary>

त᳘तोऽस्माऽएत᳘मश्वि᳘नौ च स᳘रस्वती च ॥  
यज्ञᳫं स᳘मभरन्त्सौत्रामणीं भै᳘षज्याय त᳘यैनमॗभ्यषिञ्चंस्त᳘तो वै स᳘ देवा᳘नाᳫं श्रे᳘ष्ठोऽभवछ्रे᳘ष्ठः स्वा᳘नां भवति य᳘ एनयाभिषिच्य᳘ते ॥
</details>

##  ०३
<details><summary>मूलम् - Weber</summary>

कृष्णाजिॗनेऽभि᳘षिञ्चति ॥  
यज्ञो वै᳘ कृष्णाजिनं᳘ यज्ञ᳘ऽएॗवैनमेत᳘दभि᳘षिञ्चति लोमतश्छ᳘न्दाᳫंसि वै लो᳘मानि छ᳘न्दःस्वेॗवैनमेत᳘दभि᳘षिञ्चति ॥
</details>

##  ०४
<details><summary>मूलम् - Weber</summary>

आसन्द्या᳘मभि᳘षिञ्चति ॥  
आसन्दीसद्वै सा᳘म्राज्यᳫं सा᳘म्राज्येनैॗवैनᳫं सा᳘म्राज्यं गमयति ॥
</details>

##  ०५
<details><summary>मूलम् - Weber</summary>

औ᳘दुम्बरी भवति ॥  
ऊर्ग्वा᳘ऽउदुम्ब᳘र ऊॗर्ज्येवा᳘ध्यभि᳘षिच्यते जा᳘नुसंमिता भवति जा᳘नुसंमितो वा᳘ऽअयं᳘ लोॗकोऽस्मा᳘ऽउ वै᳘ लोका᳘य क्षत्रि᳘योऽभि᳘षिच्यते क्षत्र᳘मु वा᳘ऽएष᳘ भवति यः᳘ सौत्रामॗण्याभिषिच्य᳘ते त᳘स्माज्जा᳘नुसंमिता᳘परिमिता तिर᳘श्ची ॥
</details>

##  ०६
<details><summary>मूलम् - Weber</summary>

रा᳘ष्ट्रं वा᳘ऽआ᳘सन्दी᳟ ॥  
अ᳘परिमितसमृद्धमु वै᳘ राष्ट्रं मु᳘ञ्जविवयना भवति यज्ञि᳘या हि मु᳘ञ्जा द्वाऽउ᳘त्तरस्यां वे᳘द्यां पा᳘दौ भ᳘वतो द्वौ द᳘क्षिणस्यामयं वै᳘ लोक उ᳘त्तरा वे᳘दिर्द᳘क्षिणा पितृलोकस्त᳘देनमुभ᳘योर्लोक᳘योर᳘ध्यभि᳘षिञ्चति ॥
</details>

##  ०७
<details><summary>मूलम् - Weber</summary>

एत᳘द्ध स्म वै त᳘द्विद्वा᳘नाह ॥  
गौ᳘रीवितिः शाक्त्यः᳘ क्षत्र᳘मिवा᳘ह कि᳘ल वय᳘ममु᳘ष्मिंलोके᳘ भविता᳘ स्म इ᳘ति श᳘श्वद्धास्माऽऋषभो᳘ याज्ञतुरः प्रो᳘वाच श्वि᳘क्नानाᳫं रा᳘जा ॥
</details>

##  ०८
<details><summary>मूलम् - Weber</summary>

स᳘ आसन्दीमा᳘स्तृणाति ॥  
क्षत्र᳘स्य यो᳘निरसि क्षत्र᳘स्य ना᳘भिरसी᳘ति क्षत्र᳘स्य वा᳘ऽएषा यो᳘निः क्षत्र᳘स्य ना᳘भिः ॥
</details>

##  ०९
<details><summary>मूलम् - Weber</summary>

अ᳘थैनां कृष्णाजिनेना᳘स्तृणाति ॥  
मा᳘ त्वा हि᳘ᳫं᳘सीन्मा᳘ मा हिᳫंसीरि᳘ति यज्ञो वै᳘ कृष्णाजिनं᳘ यज्ञ᳘स्य चैॗवात्म᳘नश्चा᳘हिᳫंसायै ॥
</details>

##  १०
<details><summary>मूलम् - Weber</summary>

अथा᳘धिरोहति ॥  
वारुॗण्यर्चा व᳘रुणो वै᳘ देवा᳘नाᳫं रा᳘जा स्व᳘यैॗवैनमेत᳘द्देव᳘तयाभि᳘षिञ्चति नि᳘षसाद धृत᳘व्रतो व᳘रुणः पॗस्त्यास्वा᳟  सा᳘म्राज्याय सुक्र᳘तुरि᳟ति ॥
</details>

##  ११
<details><summary>मूलम् - Weber</summary>

अ᳘थ सुवर्णरजतौ᳘ रुक्मौ᳘ व्यु᳘पास्यति ॥  
मृत्योः᳘ पाहि विद्यो᳘त्पाही᳘ति वृ᳘ष्टिर्वै᳘ विराट् त᳘स्या एते᳘ घोरे᳘ तॗन्वौ विद्यु᳘च्च ह्रादु᳘निश्च त᳘तः सुव᳘र्ण एव᳘ रुक्मो᳘ विद्यु᳘तो रूप᳘ᳫं᳘ रजतो᳘ ह्रादु᳘नेस्ता᳘भ्यामेॗवास्मै देव᳘ताभ्याᳫं श᳘र्म यछति त᳘स्मात्सौत्रामॗण्येजान᳘स्यैता᳘भ्यां देव᳘ताभ्यां न᳘ शङ्का᳘ भवत्य᳘थो य᳘ एव᳘मेतद्वे᳘द ॥
</details>

##  १२
<details><summary>मूलम् - Weber</summary>

पशूनां व᳘सयाभि᳘षिञ्चति ॥  
श्रीर्वै᳘ पशूनां व᳘सा श्रिॗयैॗवैनमेत᳘त्पशूनाᳫं र᳘सेनाभि᳘षिञ्चत्य᳘थो परमं वा᳘ऽएत᳘दन्ना᳘द्यं यद्व᳘सा परमे᳘णैॗवैनमेत᳘दन्ना᳘द्येनाभि᳘षिञ्चति ॥
</details>

##  १३
<details><summary>मूलम् - Weber</summary>

शफग्रहा᳘ भवन्ति ॥  
शफैर्वै᳘ पश᳘वः प्र᳘तितिष्ठन्ति प्रतिष्ठा᳘मेॗवैनं गमयति त्र᳘यस्त्रिᳫंशद्ग्र᳘हा भवन्ति त्र᳘यस्त्रिᳫंशद्वै स᳘र्वा देव᳘ताः स᳘र्वाभिरेॗवैनमेत᳘द्देव᳘ताभिरभि᳘षिञ्चति ज᳘गतीभिर्जुहोति जा᳘गता वै᳘ पश᳘वो ज᳘गत्यैॗवास्मै पशू᳘नवरुन्द्धे षोडश᳘भिर्ऋग्भि᳘र्जुहोति षोडशकला वै᳘ पश᳘वोऽनुकल᳘मेॗवास्मिञ्छ्रि᳘यं दधति ॥
</details>

##  १४
<details><summary>मूलम् - Weber</summary>

सी᳘सेन त᳘न्त्रं म᳘नसा मनीषि᳘ण इ᳘ति ॥  
द्वौ᳘-द्वौ समा᳘सᳫं हुत्वा स᳘ते सᳫंस्रवा᳘न्त्सम᳘वनयत्यहोरात्रा᳘ण्येॗवैत᳘दर्धमासान्मा᳘सानृतू᳘न्त्संवत्सरे प्र᳘तिष्ठापयति ता᳘नीमा᳘न्यहोरात्रा᳘ण्यर्धमासा मा᳘सा ऋत᳘वः संवत्सरे प्र᳘तिष्ठिताः ॥
</details>

##  १५
<details><summary>मूलम् - Weber</summary>

वैतसः स᳘तो [^wbr_1] भवति ॥  
अप्सु᳘योनिर्वै᳘ वेतस आ᳘पो वै स᳘र्वा देव᳘ताः स᳘र्वाभिरेॗवैनमेत᳘द्देव᳘ताभिरभि᳘षिञ्चति ॥  

[^wbr_1]: वेतसः᳘ सतो A.
</details>

##  १६
<details><summary>मूलम् - Weber</summary>

सर्वसुरॗभ्युन्म᳘र्दनं भवति ॥  
परमो वा᳘ऽएष᳘ गन्धो य᳘त्सर्वसुरॗभ्युन्म᳘र्दनं गन्धे᳘नैॗवैनमेत᳘दभि᳘षिञ्चति ॥
</details>

##  १७
<details><summary>मूलम् - Weber</summary>

पुर᳘स्तात्प्रत्य᳘ङ्ङभि᳘षिञ्चति ॥  
पुर᳘स्ताद्धि᳘ प्रत्यग᳘न्नमद्य᳘ते शीर्षतः᳘ शीर्षतो ह्य᳘न्नमद्य᳘तऽआ मु᳘खादन्व᳘वस्रावयति मु᳘खेन ह्य᳘न्नमद्य᳘ते सर्व᳘तः परिक्रा᳘मᳫं स᳘र्वाभ्य एॗवास्मिन्नेत᳘द्दिॗग्भ्योऽन्ना᳘द्यं दधाति त᳘स्मात्सौत्रामॗण्येजान᳘स्य स᳘र्वासु दिॗक्ष्वन्ना᳘द्यमवरुद्धं भवत्य᳘थो य᳘ एव᳘मेतद्वे᳘द ॥
</details>

##  १८
<details><summary>मूलम् - Weber</summary>

आश्विने᳘न प्रथमे᳘न य᳘जुषाभि᳘षिञ्चति ॥  
अ᳘थ सा᳘रस्वतेना᳘थैन्द्रे᳘णैता᳘भिरेॗवैनम्त᳘द्देव᳘ताभिरभि᳘षिञ्चति तᳫं है᳘कऽएता᳘भिश्च देव᳘ताभिरभिषिञ्च᳘न्ति भूर्भु᳘वःॗ स्वरि᳘त्येता᳘भिरु च व्या᳘हृतिभिरेता वै व्या᳘हृतय इदᳫं स᳘र्वं त᳘देनमने᳘न स᳘र्वेणाभि᳘षिञ्चाम इ᳘ति न त᳘था कुर्यादेता᳘भिरेॗवैनं देव᳘ताभिरभि᳘षिञ्चेदेता᳘ उॗ ह्येव᳘ देव᳘ता इदᳫं स᳘र्वम् ॥
</details>

##  १९
<details><summary>मूलम् - Weber</summary>

पुर᳘स्तात्स्विष्टकृ᳘तोऽभि᳘षिञ्चति ॥  
क्षत्रं वै᳘ स्विष्टकृ᳘त्क्षत्रे᳘णैॗवैनमेत᳘दभि᳘षिञ्चत्यन्तरा व᳘नस्प᳘तिं च स्विष्टकृ᳘तं चाभि᳘षिञ्चति सो᳘मो वै व᳘नस्प᳘तिरग्निः᳘ स्विष्टकृ᳘दग्नीषो᳘माभ्यामेॗवैनमेत᳘त्परिगृ᳘ह्याभि᳘षिञ्चति त᳘स्माद्ये᳘ चैत᳘द्विदुर्ये᳘ च न त᳘ऽआहुः क्षत्रि᳘यो वाव᳘ क्षत्रि᳘यस्याभिषेक्ते᳘ति ॥
</details>

##  २०
<details><summary>मूलम् - Weber</summary>

अ᳘थैनं जानुमात्रे᳘ धारयन्ति ॥  
अ᳘थ नाभिमात्रे᳘ऽथ मुखमात्र᳘ऽएॗष्वेॗवास्माऽएत᳘ल्लोके᳘ष्वाय᳘तनानि कल्पयत्यभिषेको वा᳘ऽएष᳘ य᳘द्वाजपे᳘यमभिषेकः᳘ सौत्रामणी तद्य᳘थैॗवादो᳘ वाजपे᳘ये यू᳘पᳫं रो᳘हति त᳘देॗवैत᳘द्रूपं᳘ क्रियते ॥
</details>

##  २१
<details><summary>मूलम् - Weber</summary>

त᳘दाहुः᳟᳟ ॥ 
प्रेव वा᳘ऽएॗषोऽस्मा᳘ल्लोका᳘च्च्यवते यः᳘ सौत्रामॗण्याभिषिच्य᳘तऽइ᳘ति कृष्णाजिने᳘ प्रत्य᳘वरोहति यज्ञो वै᳘ कृष्णाजिनं᳘ यज्ञ᳘ऽएॗवान्ततः प्र᳘तितिष्ठति ॥
</details>

##  २२
<details><summary>मूलम् - Weber</summary>

प्र᳘ति क्षत्रे प्र᳘ति तिष्ठामि राष्ट्रऽइ᳘ति ॥  
क्षत्र᳘ऽएव᳘ राष्ट्रे प्र᳘तितिष्ठति क्षत्रा᳘द्राष्ट्राद᳘प्रभ्रᳫंशाय प्रत्य᳘श्वेषु प्र᳘ति तिष्ठामि गोष्वि᳘ति गोऽश्व᳘ऽएव प्र᳘तितिष्ठति गोऽश्वाद᳘प्रभ्रᳫंशाय प्रत्य᳘ङ्गेषु प्र᳘ति तिष्ठाम्यात्मन्नित्य᳘ङ्गेष्वेॗवात्मन्प्र᳘तितिष्ठत्य᳘ङ्गेभ्य आत्मनो᳘ऽप्रभ्रᳫंशाय प्र᳘ति प्राणे᳘षु प्र᳘तितिष्ठामि पुष्टऽइ᳘ति प्राणे᳘ष्वेव᳘ पुष्टे प्र᳘तितिष्ठति प्राणे᳘भ्यः पुष्टादप्रभ्रᳫंशाय प्र᳘ति द्या᳘वापृथिव्योः प्र᳘तितिष्ठामि यज्ञऽइ᳘ति त᳘दन᳘योर्द्या᳘वापृथिव्योः प्र᳘तितिष्ठति य᳘योरिदᳫं स᳘र्वम᳘धि ॥
</details>

##  २३
<details><summary>मूलम् - Weber</summary>

अ᳘थ सा᳘म गायति ॥  
क्षत्रं वै सा᳘म क्षत्रे᳘णैॗवैनमेत᳘दभि᳘षिञ्चत्य᳘थो सा᳘म्राज्यं वै सा᳘म सा᳘म्राज्येनैॗवैनᳫं सा᳘म्राज्यं गमयति स᳘र्वेषां वा᳘ऽएष वे᳘दानाᳫं र᳘सो यत्सा᳘म स᳘र्वेषामेॗवैनमेतद्वे᳘दानाᳫं र᳘सेनाभि᳘षिञ्चति ॥
</details>

##  २४
<details><summary>मूलम् - Weber</summary>

बृहत्यां᳘ गायति ॥  
बृहत्यां वा᳘ऽअसा᳘वादित्यः᳘ श्रियां᳘ प्रतिष्ठा᳘यां प्र᳘तिष्ठितस्तपति बृहत्या᳘मेॗवैनमेत᳘छ्रियां᳘ प्रतिष्ठा᳘यां प्र᳘तिष्ठापयति ॥
</details>

##  २५
<details><summary>मूलम् - Weber</summary>

ऐन्द्र्यां᳘ बृहत्यां᳘ गायति ॥  
ऐन्द्रो वा᳘ऽएष᳘ यज्ञो य᳘त्सौत्रामणी᳘न्द्रायतन एष᳘ एत᳘र्हि यो य᳘जते स्व᳘ऽएॗवैनमेत᳘दाय᳘तनेऽभि᳘षिञ्चति ॥
</details>

##  २६
<details><summary>मूलम् - Weber</summary>

अ᳘थ य᳘स्मात्सᳫंशा᳘नानि ना᳘म ॥  
एतैर्वै᳘ सा᳘मभिर्देवा इ᳘न्द्रमिन्द्रिया᳘य वीॗर्याय स᳘मश्यंस्त᳘थोऽएॗवैत᳘मृत्वि᳘जो य᳘जमानमेतै᳘रेव सा᳘मभिरिन्द्रिया᳘य वीॗर्याय स᳘ᳫं᳘श्यन्ति सᳫंश्र᳘वसे विश्र᳘वसे सत्य᳘श्रवसे श्र᳘वसऽइ᳘ति सा᳘मानि भवन्त्येॗष्वेॗवैनमेत᳘ल्लोके᳘षु श्रावयन्ति च᳘तुर्निधनं भवति च᳘तस्रो वै दि᳘शः सर्वा᳘स्वेॗवैनमेत᳘द्दिक्षु प्र᳘तिष्ठापयन्ति स᳘र्वे निध᳘नमुपा᳘वयन्ति संविदाना᳘ एॗवास्मिञ्छ्रि᳘यं दधति ॥
</details>

##  २७
<details><summary>मूलम् - Weber</summary>

त᳘दाहुः ॥ 
य᳘देतत्सा᳘म गीयते᳘ऽथॗ क्वैत᳘स्य सा᳘म्न उक्थं [^wbr_2] का᳘ प्रतिष्ठाॗ व्यृद्धᳫं हि तद्य᳘त्स्तुतम᳘ननुशस्तमि᳘ति ॥  

[^wbr_2]: उत्थं A.
</details>

##  २८
<details><summary>मूलम् - Weber</summary>

त्रया᳘ देवा ए᳘कादशे᳘ति ॥  
एतद्वा᳘ऽएत᳘स्य सा᳘म्न उक्थ᳘मेष᳘ [^wbr_3] प्रतिष्ठा᳟ ॥ 

[^wbr_3]: उत्थ᳘मे A.
</details>

##  २९
<details><summary>मूलम् - Weber</summary>

अ᳘थो त्रया᳘ देवा ए᳘कादशे᳘ति त्रयस्त्रिᳫंशं ग्र᳘हं जुहोति त्रया हि᳘ देवा ए᳘कादश त्रयस्त्रिᳫंशाः᳘ सुरा᳘धस इ᳘ति त्रयस्त्रिᳫंशद्धि᳘ देवा बृ᳘हस्प᳘तिपुरोहिता इ᳘ति ब्र᳘ह्म वै बृ᳘हस्प᳘तिर्ब्र᳘ह्मपुरोहिता इ᳘त्येॗवैत᳘दाह देव᳘स्य सवितुः᳘ सवऽइ᳘ति देवे᳘न सवित्रा प्र᳘सूता इ᳘त्येॗवैत᳘दाह देवा᳘ देवै᳘रवन्तु मे᳘ति देवाॗ ह्येतं᳘ देवै᳘रभिषिञ्च᳘न्ति ॥
</details>

##  ३०
<details><summary>मूलम् - Weber</summary>

प्रथमा᳘ द्विती᳘यैरि᳘ति प्रथमाॗ ह्येतं᳘ द्विती᳘यैरभिषिञ्च᳘न्ति द्विती᳘यास्तृती᳘यैरि᳘ति द्विती᳘याॗ ह्येतं᳘ तृती᳘यैरभिषिञ्च᳘न्ति तृती᳘याः सत्येने᳘ति तृती᳘याॗ ह्येत᳘ᳫं᳘ सत्ये᳘नाभिषिञ्च᳘न्ति सत्यं᳘ यज्ञेने᳘ति सत्य᳘ᳫं᳘ ह्येतं᳘ यज्ञे᳘नाभिषिञ्च᳘ति यज्ञो य᳘जुर्भिरि᳘ति यज्ञोॗ ह्येतं य᳘जुर्भिरभिषिञ्च᳘ति य᳘जूᳫंषि सा᳘मभिरि᳘ति य᳘जूᳫंषिॗ ह्येतᳫं सा᳘मभिरभिषिञ्च᳘न्ति सा᳘मान्यृग्भिरि᳘ति सा᳘मानिॗ ह्येत᳘मृग्भि᳘रभिषिञ्च᳘न्त्यृ᳘चः पुरोऽनुवाॗक्याभिरित्यृ᳘चोॗ ह्येतं᳘ पुरोऽनुवाॗक्याभिरभिषिञ्च᳘न्ति पुरोऽनुवाॗक्या याॗज्याभिरि᳘ति पुरोऽनुवाॗक्याॗ ह्येतं᳘ याॗज्याभिरभिषिञ्च᳘न्ति याॗज्या वषट्कारैरि᳘ति याॗज्याॗ ह्येतं᳘ वषट्कारै᳘रभिषिञ्च᳘न्ति वषट्कारा आ᳘हुतिभिरि᳘ति वषट्काराॗ ह्येतमा᳘हुतिभिरभिषिञ्चन्त्या᳘हुतयो मे का᳘मान्त्स᳘मर्धयन्तु भूः स्वाहे᳘ति त᳘देनमेता᳘भिर्देव᳘ताभिः परोऽवर᳘मभिषिच्या᳘थास्माऽआ᳘हुतिभिः स᳘र्वान्का᳘मान्त्स᳘मर्धयत्य᳘थऽर्त्वि᳘क्षूपहवमिष्ट्वा᳘ भक्षयत्यृत᳘वो वा᳘ऽऋत्वि᳘ज ऋतु᳘ष्वेॗवैत᳘दुपहव᳘मिछते ॥
</details>

##  ३१
<details><summary>मूलम् - Weber</summary>

स᳘ भक्षयति ॥  
लो᳘मानि प्र᳘यतिर्मम त्व᳘ङ्मऽआ᳘नतिरा᳘गतिः ॥  
माᳫंसं᳘ मऽउ᳘पनतिर्वस्व᳘स्थि मज्जा᳘ मऽआ᳘नतिरि᳘तिॗ प्रेव वा᳘ऽएष᳘ लोकां᳘श्च देव᳘ताश्च विशति यः᳘ सौत्रामॗण्याभिषिच्य᳘ते त᳘देत᳘दवान्तरा᳘मात्मा᳘नमु᳘पह्वयते त᳘था कृत्स्न᳘ एव स᳘र्वतनूः सा᳘ङ्गः स᳘म्भवति ॥ २ [८.३.] ॥ अष्टमोऽध्यायः [८२.] ॥ ॥
</details>
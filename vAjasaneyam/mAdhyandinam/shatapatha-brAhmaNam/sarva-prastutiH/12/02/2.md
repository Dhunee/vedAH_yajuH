+++
title = "२"

+++
## ०१
त᳘दाहुः ॥  
क᳘स्मादुभय᳘तोज्योतिषोऽभिप्लवा भ᳘वन्त्यन्य᳘तोज्योतिः पृ᳘ष्ठ्य इ᳘तीमे वै᳘ लोका᳘ अभिप्लवा᳘ उभय᳘तोज्योतिषो वा᳘ऽइमे᳘ लोका᳘ अग्नि᳘नेत᳘ आदित्ये᳘नामु᳘त ऋत᳘वः पृ᳘ष्ठ्योऽन्य᳘तोज्योतिषो वा᳘ऽऋत᳘व एष᳘ एषां ज्यो᳘तिर्य᳘ एष त᳘पति ॥  
## ०२
देवचक्रे᳘ वा᳘ऽएते᳘ पृष्ठ्यप्रतिष्ठिते᳟ ॥  
य᳘जमानस्य पाप्मा᳘नं तृँहतो प᳘रिप्लवेते स यो᳘ हैवं᳘ विदु᳘षां दीक्षिता᳘नां पा᳘पकँ सत्त्रे᳘ कीर्त᳘यत्येते᳘ हास्य देवचक्रे शि᳘रश्छिन्त्तो दशरात्र᳘ उद्धिः᳘ पृष्ठ्याभिप्लवौ᳘ चक्रे᳟ ॥  
## ०३
त᳘दाहुः ॥  
य᳘त्समे᳘ऽएव᳘ चक्रे भ᳘वतो᳘ऽथैते वि᳘षमा स्तो᳘माः कथ᳘मस्यैते᳘ समा स्तो᳘मा-स्तोमा उ᳘पेता भवन्ती᳘ति य᳘देव ष᳘डन्यान्य᳘हानि ष᳘डन्या᳘नि तेने᳘ति ब्रूयात् ॥  
## ०४
पृष्ठ्याभिप्लवौ त᳘न्त्रे कुर्वीते᳘ति ह स्माह पै᳘ङ्ग्यः ॥  
त᳘यो स्तोत्रा᳘णि च शस्त्रा᳘णि च सं᳘चारयेदि᳘ति स य᳘त्संचार᳘यति त᳘स्मादिमे᳘ प्राणा ना᳘ना स᳘न्त ए᳘कोतयः समान᳘मूति᳘मनुसं᳘चरन्त्य᳘थ यन्न᳘ संचार᳘येत्प्रमा᳘युको य᳘जमानः स्यादेष᳘ ह वै᳘ प्रमा᳘युकोॗ योऽन्धो᳘ वा बधिरो᳘ वा ॥  
## ०५
न᳘वाग्निष्टोमा᳘ मासि स᳘म्पद्यन्ते ॥  
न᳘व वै᳘ प्राणाः᳘ प्राणा᳘नेॗवैष्वेत᳘द्दधाति त᳘था स᳘र्वमा᳘युर्यन्ति त᳘थो ह न᳘ पुरा᳘युषोऽस्मा᳘ल्लोकात्प्र᳘यन्ति ॥  
## ०६
ए᳘कविँशतिरुॗक्थ्याः ॥  
द्वा᳘दश वै मा᳘साः संवत्सर᳘स्य प᳘ञ्चऽर्त᳘वस्त्र᳘यो लोकास्त᳘द्विँशति᳘रेष᳘ एॗवैकविँशो य᳘ एष त᳘पत्येता᳘मभिसम्प᳘दँ स᳘ एत᳘या सम्प᳘दा मासि᳘-मासि स्वर्गं᳘ लोकँ रो᳘हति मासशः᳘ स्वर्गं᳘ लोकँ स᳘मश्नुतऽएकविँशं᳘ च स्तो᳘मं बृहतीं᳘ च छ᳘न्दः ॥  
## ०७
च᳘तुस्त्रिँशदग्निष्टोमा᳘ मासि स᳘म्पद्यन्ते ॥  
त्र᳘यस्त्रिँशद्वै᳘ [^wbr_1] देवाः᳘ प्रजा᳘पतिश्चतुस्त्रिँशः स᳘र्वासां देव᳘तानामा᳘प्त्याऽए᳘क उॗक्थ्यः षोडशि᳘मान᳘न्नं वा᳘ऽउॗक्थ्यो वीॗर्यँ षोड᳟᳟शी ॥  

[^wbr_1]: शद्वै᳘चाः᳘ A.

## ०८
एते᳘न वै᳘ देवाः᳘ ॥  
वीॗर्येणा᳘न्नेन स᳘र्वान्का᳘मानाप्नुवन्त्स᳘र्वान्का᳘मानाश्नुवत त᳘थोऽएॗवैष᳘ एते᳘न वीॗर्येणा᳘न्नेन स᳘र्वान्का᳘मानाप्नोति स᳘र्वान्का᳘मानश्नुते त᳘स्मात्पृष्ठ्याभिप्लवाऽउ᳘पैॗवेयात्संवत्सरा᳘य दीक्षित᳘ एत᳘स्मै का᳘माय ॥  
## ०९
अ᳘थादित्या᳘श्च ह वाऽअ᳘ङ्गिरसश्च ॥  
उभ᳘ये प्राजापत्या᳘ अस्पर्द्धन्त वयं पू᳘र्वे स्वर्गं᳘ लोक᳘मेष्यामो वयं पू᳘र्वऽइ᳘ति ॥  
## १०
त᳘ऽआदित्याः᳘ ॥  
चतु᳘र्भि स्तो᳘मैश्चतु᳘र्भिः पृष्ठै᳘र्लघु᳘भिः सा᳘मभिः स्वर्गं᳘ लोक᳘मॗभ्यप्लवन्त य᳘दभ्य᳘प्लवन्त त᳘स्मादभिप्लवाः᳘ ॥  
## ११
अन्व᳘ञ्च-इवा᳘ङ्गिरसः ॥  
स᳘र्वै स्तो᳘मैः स᳘र्वैः पृष्ठै᳘र्गुरु᳘भिः सा᳘मभि स्वर्गं᳘ लोक᳘मस्पृशन्यद᳘स्पृशंस्त᳘स्मात्पृ᳘ष्ठ्यः ॥  
## १२
अभिप्लवः᳘ षडहः᳟ ॥  
ष᳘ड्ढ्य᳘हानि भ᳘वन्त्यभिप्लवः᳘ पञ्चाहः प᳘ञ्च ह्य᳘हानि भ᳘वन्ति यॗद्ध्येव᳘ प्रथमम᳘हस्त᳘दुत्तम᳘मभिप्लव᳘श्चतुरह᳘श्चत्वा᳘रो हि स्तो᳘मा भ᳘वन्ति त्रिवृ᳘त्पञ्चदशः᳘ सप्तदश᳘ एकविँश इ᳘त्यभिप्लव᳘स्त्र्यहॗस्त्र्यावृद्धि ज्यो᳘तिर्गौरा᳘युरभिप्लवो᳘ द्व्यहो द्वेॗ ह्येव सा᳘मनी भ᳘वतो बृहद्रथन्तरे᳘ऽएॗवाभिप्लव᳘ एकाह᳘ एकाह᳘स्यो हि स्तो᳘मैस्ताय᳘ते चतुर्णा᳘मुॗक्थ्यानां द्वा᳘दश स्तोत्रा᳘णि द्वा᳘दश शस्त्राण्य᳘तियन्ति स᳘ सप्तॗमोऽग्निष्टोम᳘ एव᳘मु सॗप्ताग्निष्टोमाः स᳘म्पद्यन्ते ॥  
## १३
प्रो᳘तिर्ह कौशा᳘म्बेयः᳟ ॥  
कौ᳘सुरुबिन्दिरुद्दा᳘लकऽआ᳘रुणौ ब्रह्मच᳘र्यमुवास तँ᳘ हाचाॗर्यः पप्रछ कु᳘मार क᳘ति ते पिता᳘ संवत्सरस्या᳘हान्यमन्यते᳘ति ॥ शतम् ६०००॥ ॥
## १४
दशे᳘ति होवा᳘च ॥  
द᳘श वाऽइ᳘ति होवाच द᳘शाक्षरा विरा᳘ड्वैराजो᳘ [^wbr_2] यज्ञः᳟ ॥  

[^wbr_2]: छिरा᳘ड्वै A.

## १५
क᳘तिॗ त्वेवे᳘ति ॥  
नवे᳘ति होवाच न᳘व वाऽइ᳘ति होवाच न᳘व वै᳘ प्राणाः᳘ प्राणै᳘रु यज्ञ᳘स्तायते ॥  
## १६
क᳘तिॗ त्वेवे᳘ति ॥  
अष्टे᳘ति होवाचाष्टौ वाऽइ᳘ति होवाचाष्टा᳘क्षरा गायत्री᳘ गायत्रो᳘ यज्ञः᳟ ॥  
## १७
क᳘तिॗ त्वेवे᳘ति ॥  
सप्ते᳘ति होवाच सप्त वाऽइ᳘ति [^wbr_3] होवाच सप्त छ᳘न्दाँसि चतुरुत्तरा᳘णि छ᳘न्दोभिरु यज्ञ᳘स्ता᳘यते ॥  

[^wbr_3]: स᳘प्त वा इ᳘ति AP.

## १८
क᳘तिॗ त्वेवे᳘ति ॥  
षडि᳘ति होवाच षड्वाऽइ᳘ति होवाच ष᳘डृत᳘वः संवत्सरः᳘ संवत्सरो᳘ यज्ञः᳘ समान᳘मेतद᳘हर्य᳘त्प्रायणीयोदयनीयौ᳟ ॥  
## १९
क᳘तिॗ त्वेवे᳘ति ॥  
पञ्चे᳘ति होवाच प᳘ञ्च वाऽइ᳘ति होवाच पा᳘ङ्क्तो यज्ञः पा᳘ङ्क्तः पशुः प᳘ञ्चर्त᳘वः संवत्सर᳘स्य संवत्सरो᳘ यज्ञः᳘ समान᳘मेतद᳘हर्य᳘च्चतुर्विँशमहाव्रते᳟ ॥  
## २०
क᳘तिॗ त्वेवे᳘ति ॥  
चत्वारी᳘ति होवाच चत्वा᳘रि वाऽइ᳘ति होवाच च᳘तुष्पादाः पश᳘वः पश᳘वो यज्ञः᳘ समान᳘मेतद᳘हर्य᳘त्पृष्ठ्याभिप्लवौ᳟ ॥  
## २१
क᳘तिॗ त्वेवे᳘ति ॥  
त्रीणी᳘ति होवाच त्री᳘णि वाऽइ᳘ति होवाच त्री᳘णि छ᳘न्दाँसि त्र᳘यो लोकास्त्रि᳘सवनो यज्ञः᳘ समान᳘मेतद᳘हर्य᳘दभिजिद्विश्वजि᳘तौ ॥  
## २२
क᳘तिॗ त्वेवे᳘ति ॥  
द्वेऽइ᳘ति होवाच द्वे वाऽइ᳘ति होवाच द्विपाद्वै पु᳘रुषः पु᳘रुषो यज्ञः᳘ समान᳘मेतद᳘हर्यत्स्व᳘रसामानः ॥  
## २३
क᳘तिॗ त्वेवे᳘ति ॥  
ए᳘कमि᳘ति होवाचा᳘हरेवे᳘ति त᳘देतद᳘हरहरि᳘ति स᳘र्वँ  संवत्सरँॗ सैषा᳘ संवत्सर᳘स्योपनिषत्स यो᳘ हैव᳘मेताँ᳘ संवत्सर᳘स्योपनिष᳘दं वेदा᳘ हास्माच्छ्रे᳘यान्जायते सा᳘त्मा भवति संवत्सरो᳘ भवति संवत्सरो᳘ भूत्वा᳘ देवान᳘प्येति ॥ ब्राह्मणम् ॥ ६[२.२.] ॥ ॥  

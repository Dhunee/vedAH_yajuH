+++
title = "२"

+++


##  ०१
<details><summary>मूलम् - Weber</summary>

जनको᳘ ह वै वै᳘देहो [^wbr_1] ॥  
ब्राह्मणै᳘र्धाव᳘यद्भिः समा᳘जगाम श्वेत᳘केतुनारुणेये᳘न सो᳘मशुष्मेण सा᳘त्ययज्ञिना या᳘ज्ञवल्क्येन ता᳘न्होवाच कथं᳘-कथमग्निहोत्रं᳘ जुहुथे᳘ति॥  

[^wbr_1]: वै᳘ वैदेहो P.
</details>

##  ०२
<details><summary>मूलम् - Weber</summary>

स᳘ होवाच॥  
श्वेत᳘केतुरारुणेयो᳘ घर्मा᳘वेव᳘ सम्राडहम᳘जस्रौ य᳘शसा विष्य᳘न्दमानावॗन्योऽन्य᳘स्मिन्जुहोमी᳘ति [^wbr_2] कथं तदि᳘त्यादित्यो वै᳘ घर्मस्त᳘ᳫं᳘ साय᳘मग्नौ᳘ जुहोम्यग्निर्वै᳘ घर्मस्त᳘म् प्रात᳘रादित्ये᳘ जुहोमी᳘ति किᳫं स᳘ भवति य᳘ एवं᳘ जुहोत्य᳘जस्र एव᳘ श्रिया य᳘शसा भवत्येत᳘योश्च देव᳘तयोः सा᳘युज्यᳫं सलोक᳘तां जयती᳘ति॥  

[^wbr_2]: विष्पं᳘दमाना A. विष्यं᳘दमाना P.
</details>

##  ०३
<details><summary>मूलम् - Weber</summary>

अ᳘थ होवाच शो᳘मशुष्मः सा᳘त्ययज्ञिः॥  
ते᳘ज एव᳘ सम्राडहं ते᳘जसि जुहोमी᳘ति कथं तदि᳘त्यादित्यो वै ते᳘जस्त᳘ᳫं᳘ साय᳘मग्नौ᳘ जुहोम्यग्निर्वै ते᳘जस्त᳘म् प्रात᳘रादित्ये᳘ जुहोमी᳘ति किᳫं स᳘ भवति य᳘ एवं᳘ जुहोती᳘ति तेजस्वी᳘ यशस्व्य᳘न्नादो᳘ भवत्येत᳘योश्चैव᳘ देव᳘तयोः सा᳘युज्यᳫं सलोक᳘तां जयती᳘ति॥
</details>

##  ०४
<details><summary>मूलम् - Weber</summary>

अ᳘थ होवाच या᳘ज्ञवल्क्यः॥  
य᳘दह᳘मग्नि᳘मुद्ध᳘राम्यग्निहोत्र᳘मेव तदु᳘द्यछाम्यादित्यं वा᳘ अस्तं य᳘न्तᳫं स᳘र्वे देवा अ᳘नुयन्ति ते᳘ म एत᳘मग्निमु᳘द्धृतं दृॗष्ट्वोपा᳘वर्तन्ते᳘ऽथाहम् पा᳘त्राणि निर्णि᳘ज्योपवा᳘प्याग्निहोत्रीं᳘ दोहयित्वा प᳘श्यन्प᳘श्यतस्तर्पयामी᳘ति त्वं ने᳘दिष्ठं याज्ञवल्क्याग्निहोत्र᳘स्यामीमांसिष्ठा धेनुशतं᳘ ददामी᳘ति होवाच नॗ त्वेॗवैनयोस्त्वमु᳘त्क्रात्रिं न ग᳘तिं न᳘ प्रतिष्ठां न तृ᳘प्तिं न पु᳘नरा᳘वृत्तिं न᳘ लोक᳘म् प्रत्युत्थायि᳘नमि᳘त्युक्त्वा र᳘थमास्था᳘य प्रधावयां᳘ चकार॥
</details>

##  ०५
<details><summary>मूलम् - Weber</summary>

ते᳘ होचुः॥  
अ᳘ति वै᳘ नोऽयं᳘ राजन्य᳘बन्धुरवादीद्ध᳘न्तैनम् ब्रह्मो᳘द्यमाह्व᳘यामहा इ᳘ति स᳘ होवाच या᳘ज्ञवल्क्यो ब्राह्मणा वै᳘ वय᳘ᳫं᳘ स्मो राजन्य᳘बन्धुरसौ य᳘द्यमुं᳘ वयं ज᳘येम क᳘मजैष्मे᳘ति ब्रूयामा᳘थ य᳘द्यसा᳘वस्मान्ज᳘येद्ब्राह्मणा᳘न्राजन्य᳘बन्धुरजैषीदि᳘ति नो ब्रूयुॗर्मेदमा᳘दृढ्वमि᳘ति त᳘द्धास्य जज्ञुर᳘थ ह या᳘ज्ञवल्क्यो र᳘थमास्ता᳘यानुप्रधावयां᳘ चकार त᳘ᳫं᳘ हान्वा᳘जगाम स᳘ होवाचाग्निहोत्रं᳘ याज्ञवल्क्य वे᳘दितू३मि᳘त्यग्निहोत्र᳘ᳫं᳘ सम्राडि᳘ति॥
</details>

##  ०६
<details><summary>मूलम् - Weber</summary>

ते वा᳘ एते᳟॥  
आ᳘हुती हुते उ᳘त्क्रामतः ते᳘ अन्त᳘रिक्षमा᳘विशतस्ते᳘ अन्त᳘रिक्षमेॗवाहवनी᳘यं कुर्वा᳘ते वायु᳘ᳫं᳘ समि᳘धम् म᳘रीचीरेव᳘ शुक्रामा᳘हुतिं ते᳘ अन्त᳘रिक्षं तर्पयतस्ते त᳘त उ᳘त्क्रामतः॥
</details>

##  ०७
<details><summary>मूलम् - Weber</summary>

ते दि᳘वमा᳘विशतः॥  
ते दि᳘वमेॗवाहवनी᳘यं कुर्वा᳘ते आदित्य᳘ᳫं᳘ समि᳘धं चन्द्र᳘मसमेव᳘ शुक्रामा᳘हुतिं ते दि᳘वं तर्पयतस्ते त᳘त आ᳘वर्तेते॥
</details>

##  ०८
<details><summary>मूलम् - Weber</summary>

ते᳘ इमामा᳘विशतः॥  
ते᳘ इमा᳘मेॗवाहवनी᳘यं कुर्वा᳘ते अग्नि᳘ᳫं᳘ समि᳘धमो᳘षधीरेव᳘ शुक्रामा᳘हुतिं ते᳘ इमां᳘ तर्पयतस्ते त᳘त उ᳘त्क्रामतः॥
</details>

##  ०९
<details><summary>मूलम् - Weber</summary>

ते पु᳘रुषमा᳘विशतः॥  
त᳘स्य मु᳘खमेॗवाहवनी᳘यं कुर्वा᳘ते जिह्वा᳘ᳫं᳘ समि᳘धम᳘न्नमेव᳘ शुक्रामा᳘हुतिं ते पु᳘रुषं तर्पयतः स य᳘ एवं᳘ विद्वा᳘नश्ना᳘त्यग्निहोत्र᳘मेॗवास्य हुत᳘म् भवति ते त᳘त उ᳘त्क्रामतः॥
</details>

##  १०
<details><summary>मूलम् - Weber</summary>

ते स्त्रि᳘यमा᳘विशतः॥  
त᳘स्या उप᳘स्थमेॗवाहवनी᳘यं कुर्वा᳘ते धा᳘रकाᳫं समि᳘धं धा᳘रका ह वै ना᳘मैॗषैत᳘या ह वै᳘ प्रजा᳘पतिः प्रजा᳘ धारयां᳘ चकार रे᳘त एव᳘ शुक्रामा᳘हुतिं ते स्त्रि᳘यं तर्पयतः स य᳘ एवं᳘ विद्वा᳘न्मिथुन᳘मुपै᳘त्यग्निहोत्र᳘मेॗवास्य हुत᳘म् भवति यस्त᳘तः पुत्रो जा᳘यते स᳘ लोकः᳘ प्रत्युत्थाॗय्येत᳘दग्निहोत्रं᳘ याज्ञवल्क्य ना᳘तः प᳘रमस्ती᳘ति होवाच त᳘स्मै ह या᳘ज्ञवल्क्यो व᳘रं ददौ स᳘ होवाच कामप्रश्न᳘ एव᳘ मे त्व᳘यि याज्ञवल्क्यासदि᳘ति त᳘तो ब्रह्मा᳘ जनक᳘ आस॥
</details>
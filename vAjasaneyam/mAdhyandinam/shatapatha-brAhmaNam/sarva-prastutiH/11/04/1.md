+++
title = "१"

+++
## ०१
उद्दा᳘लको हा᳘रुणिः॥  
उदीच्या᳘न्वृतो᳘ [^1] धावयां᳘ चकार त᳘स्य निष्क᳘ उपा᳘हित आसैत᳘द्ध स्म वै तत्पू᳘र्वेषां वृता᳘नां धाव᳘यतामेकधन᳘मुपा᳘हितम् भवत्युपवल्हा᳘य बि᳘भ्यतां ता᳘न्होदीच्या᳘नाम् ब्राह्मणान्भी᳘र्विवेद॥  

[^1]: उदीच्यां᳘न्वृतो᳘ AP. 

## ०२
कौ᳘रुपञ्चालो वा᳘ अय᳘म् ब्रह्मा᳘ ब्रह्मपुत्रः᳟॥  
यद्वै᳘ नोऽयम᳘र्धं न᳘ पर्याद᳘दीत ह᳘न्तैनम् ब्रह्मो᳘द्यमाह्व᳘यामहा इ᳘ति के᳘न वीरेणे᳘ति स्वैदायनेने᳘ति शौ᳘नको ह स्वैदायन᳘ आस॥  
## ०३
ते᳘ होचुः॥  
स्वै᳘दायन त्व᳘या वीरे᳘णेम᳘म् प्रतिसं᳘यतामहा इ᳘ति स᳘ होवाचोपा᳘त्र खलु र᳘मताॗहं न्वेनं वेदानी᳘ति त᳘ᳫं᳘ हाभिप्र᳘पेदे त᳘ᳫं᳘ हाभिप्र᳘पन्नमॗभ्युवाद स्वै᳘दायना३ इ᳘ति हो᳘३ गौतमस्य पुत्रेती᳘तरः प्र᳘तिशुश्राव त᳘ᳫं᳘ ह त᳘त एव प्र᳘ष्टुं दध्रे॥  
## ०४
स वै᳘ गौतमस्य पुत्र वृतो ज᳘नं धावयेत्॥  
यो᳘ दर्शपूर्णमास᳘योरष्टौ᳘ पुर᳘स्तादा᳘ज्यभागान्विद्यात्प᳘ञ्च मध्यतो᳘ हवि᳘र्भागान्ष᳘ट् प्राजापत्यानष्टा᳘ उप᳘रिष्टादा᳘ज्यभागान्॥  
## ०५
स वै᳘ गौतमस्य पुत्र वृतो ज᳘नं धावयेत्॥  
यस्त᳘द्दर्शपूर्णमास᳘योर्विद्याद्य᳘स्मादिमाः᳘ प्रजा᳘ अद᳘न्तका जायन्ते य᳘स्मादासां जा᳘यन्ते य᳘स्मादासाम् प्रभिद्य᳘न्ते य᳘स्मादासाᳫं संस्ति᳘ष्ठन्ते य᳘स्मादासाम् पु᳘नरुत्तमे व᳘यसि स᳘र्व एव᳘ प्रभिद्य᳘न्ते य᳘स्माद᳘धर एॗवाग्रे जा᳘यन्तेऽथो᳘त्तरे य᳘स्माद᳘णीयांस एवा᳘धरे प्र᳘थीयांस उ᳘त्तरे य᳘स्माद्दं᳘ष्ट्रा व᳘र्षीयांसो य᳘स्मात्समा᳘ एव ज᳘म्भ्याः॥  
## ०६
स वै᳘ गौतमस्य पुत्र वृतो ज᳘नं धावयेत्॥  
यस्त᳘द्दर्शपूर्णमास᳘योर्विद्याद्य᳘स्मादिमाः᳘ प्रजा᳘ लोमशा जायन्ते य᳘स्मादासाम् पु᳘नरिव श्म᳘श्रूण्यौ᳘पपक्ष्याणि दु᳘र्बीरिणानि [^2]जा᳘यन्ते य᳘स्माछीर्ष᳘ण्येवा᳘ग्रे पलितो भ᳘वत्य᳘थ पु᳘नरुत्तमे व᳘यसि स᳘र्व एव᳘ पलितो᳘ भवति॥ 

[^2]: दुर्वीरणानि Sây. 

## ०७
स वै᳘ गौतमस्य पुत्र वृतो ज᳘नं धावयेत्॥  
यस्त᳘द्दर्शपूर्णमास᳘योर्विद्याद्य᳘स्मात्कुमार᳘स्य रे᳘तः सिक्तं न᳘ सम्भ᳘वति य᳘स्मादस्य मध्यमे व᳘यसि सम्भ᳘वति य᳘स्मादस्य पु᳘नरुत्तमे व᳘यसि न᳘ सम्भ᳘वति॥  
## ०८
यो᳘ गायत्रीᳫं ह᳘रिणीम्॥  
ज्यो᳘तिष्पक्षां य᳘जमानᳫं स्वर्गं᳘ लोक᳘मभिव᳘हन्तीं विद्यादि᳘ति त᳘स्मै ह निष्कम् प्र᳘ददावनूचानः᳘ स्वैदायनासि सुव᳘र्णं वाव᳘ सुवर्णवि᳘दे ददती᳘ति त᳘ᳫं᳘ होपगु᳘ह्य नि᳘श्चक्राम त᳘ᳫं᳘ ह पप्रछुः कि᳘मिवैष᳘ गौतम᳘स्य पुॗत्रोऽभूदि᳘ति॥  
## ०९
स᳘ होवाच॥  
य᳘था ब्रह्मा᳘ ब्रह्मपुत्रो᳘ मूॗर्धास्य वि᳘पतेद्य᳘ एनमुपव᳘ल्हेते᳘ति ते᳘ ह त᳘त एव᳘ विप्रे᳘युस्त᳘ᳫं᳘ ह त᳘त एव᳘ समि᳘त्प्राणिः प्र᳘तिचक्रम् उ᳘प त्वायानी᳘ति कि᳘मध्येष्य᳘माण इ᳘ति या᳘नेव᳘ मा प्रश्नान᳘प्राक्षीस्ता᳘नेव᳘ मे वि᳘ब्रूही᳘ति स᳘ होवाचा᳘नुपेतायैव᳘ त एनान्ब्रवाणी᳘ति॥  
## १०
त᳘स्मा उ हैत᳘दुवाच॥  
द्वा᳘वाघारौ प᳘ञ्च प्रयाजा᳘ आग्नेय आ᳘ज्यभागोऽष्टम᳘ एॗतेऽष्टौ᳘ पुर᳘स्तादा᳘ज्यभागाः सौम्य आ᳘ज्यभागो हवि᳘र्भागाणाम् प्रथमो᳘ हविर्हि सो᳘म आग्नेयः᳘ पुरोडा᳘शोऽग्नीषोमी᳘य उपांशुयाॗजोऽग्नीषोमी᳘यः पुरोडा᳘शोऽग्निः᳘ स्विष्टकृ᳘देते प᳘ञ्च मध्यतो᳘ हवि᳘र्भागाः॥  
## ११
प्राशित्रं चे᳘डा च॥  
य᳘च्चाग्नी᳘ध आद᳘धाति ब्रह्मभागो᳘ यजमानभाॗगोऽन्वाहा᳘र्य एते ष᳘ट् प्राजापत्यास्त्र᳘योऽनुयाजा᳘श्चत्वा᳘रः पत्नीसंयाजाः᳘ समिष्टयजु᳘रष्टम᳘मेॗतेऽष्टा उप᳘रिष्टादा᳘ज्यभागाः॥  
## १२
अ᳘थ य᳘दपुरोऽनुवाक्य᳘काः प्रयाजा भ᳘वन्ति॥  
त᳘स्मादिमाः᳘ प्रजा᳘ अद᳘न्तका जायन्ते᳘ऽथ य᳘त्पुरोऽनुवाक्य᳘वन्ति हवीं᳘षि भवन्ति त᳘स्मादासां जायन्ते᳘ऽथ य᳘दपुरोऽनुवाक्य᳘का अनुयाजा भ᳘वन्ति त᳘स्मादासाम् प्र᳘भिद्यन्ते᳘ऽथ य᳘त्पुरोऽनुवाक्य᳘वन्तः पत्नीसंयाजा भ᳘वन्ति त᳘स्मादासाᳫं सं᳘तिष्ठन्ते᳘ऽथ य᳘दपुरोऽनुवाक्य᳘कᳫं समिष्टयजुर्भ᳘वति त᳘स्मादासाम् पु᳘नरुत्तमे व᳘यसि स᳘र्व एव प्र᳘भिद्यन्ते॥  
## १३
अ᳘थ य᳘दनुवाॗक्यामनू᳘च्य॥  
याज्य᳘या य᳘जति त᳘स्माद᳘धर एवा᳘ग्रे जा᳘यन्तेऽथो᳘त्तरे᳘ऽथ य᳘द्गायत्री᳘मनू᳘च्य त्रिष्टु᳘भा य᳘जति त᳘स्माद᳘णीयांस एवा᳘धरे प्र᳘थीयांस उ᳘त्तरे᳘ऽथ यत्प्रा᳘ञ्चावाघारा᳘वाघार᳘यति त᳘स्माद्दं᳘ष्ट्रा व᳘र्षीयांसो᳘ऽथ यत्स᳘छन्दसावेव᳘ संयाॗज्ये भ᳘वतस्त᳘स्मात्समा᳘ एव ज᳘म्भ्याः॥  
## १४
अ᳘थ य᳘द्बर्हि᳘ स्तृणा᳘ति॥  
त᳘स्मादिमाः प्रजा᳘ लोमशा᳘ जायन्ते᳘ऽथ यत्पु᳘नरिव प्रस्तर᳘ᳫं᳘ स्तृणा᳘ति त᳘स्मादासाम् पु᳘नरिव श्म᳘श्रूण्यौ᳘पपक्ष्याणि दु᳘र्बीरिणानि जायन्ते᳘ऽथ यत्के᳘वलमेवा᳘ग्रे प्रस्तर᳘मनुप्रह᳘रति त᳘स्माछीर्ष᳘ण्येवा᳘ग्रे पलितो᳘ भवत्य᳘थ [^3] यत्स᳘र्वमेव᳘ बर्हि᳘रनुप्रहर᳘ति त᳘स्मात्पु᳘नरुत्तमे व᳘यसि स᳘र्व एव पलितो᳘ भवति॥  

[^3]: पलितो भ᳘वत्य᳘थ AP.

## १५
अ᳘थ यदा᳘ज्यहविषः [^4] प्रयाजा भ᳘वन्ति॥  
त᳘स्मात्कुमार᳘स्य रे᳘तः सिक्तं न स᳘म्भवत्युदक᳘मिवैव᳘ भवत्युदक᳘मिव ह्या᳘ज्यम᳘थ यन्म᳘ध्ये यज्ञ᳘स्य दध्ना᳘ पुरोडा᳘शेने᳘ति यजन्ति त᳘स्मादस्य मध्यमे व᳘यसि स᳘म्भवति द्रॗप्सीवैव᳘ भवति द्रॗप्सीव हि रेतो᳘ऽथ यदा᳘ज्यहविष एॗवानुयाजा भ᳘वन्ति त᳘स्मादस्य पु᳘नरुत्तमे व᳘यसि न स᳘म्भवत्युदक᳘मिवैव᳘ भवत्युदक᳘मिव ह्या᳘ज्यम्॥  

[^4]: यदा᳘ज्यहविषा ए᳘वानु A. 

## १६
वे᳘दिरेव᳘ गायत्री᳟॥  
त᳘स्यैॗ येऽष्टौ᳘ पुर᳘स्तादा᳘ज्यभागाः स द᳘क्षिणः पक्षोॗ येऽष्टा᳘ उप᳘रिष्टादा᳘ज्यभागाः स उ᳘त्तरः पॗक्षः सैषा᳘ गायत्री ह᳘रिणी ज्यो᳘तिष्पक्षा य᳘जमानᳫं स्वर्गं᳘ लोक᳘मभि᳘वहति य᳘ एव᳘मेतद्वे᳘द॥  
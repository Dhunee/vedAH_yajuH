+++
title = "५"

+++


##  ०१
<details><summary>मूलम् - Weber</summary>

अॗद्यामावास्ये᳘ति म᳘न्यमान उ᳘पवसति॥  
अ᳘थैष᳘ पश्चा᳘द्ददृशे स᳘ हैष᳘ दिव्यः श्वा स य᳘जमानस्य पशू᳘नभ्य᳘वेक्षते त᳘दपशव्य᳘ᳫं᳘ स्याद᳘प्रायश्चित्तिकृत एत᳘स्मादु हैत᳘द्भीषावचन्द्रमसादि᳘ति॥
</details>

##  ०२
<details><summary>मूलम् - Weber</summary>

छायामु᳘पसर्पन्ति॥  
एते᳘नो हैत᳘दुपत᳘पदा᳘चक्षते [^wbr_1] श्व᳘लुचितमि᳘त्येत᳘मु हैॗवैतदा᳘चक्षते॥  

[^wbr_1]: हैतदु᳘पत᳘पदा᳘ AP.
</details>

##  ०३
<details><summary>मूलम् - Weber</summary>

शश᳘श्चान्द्रमस इ᳘ति॥  
चन्द्र᳘मा वै सो᳘मो देवा᳘नाम᳘न्नं त᳘म् पौर्णमाॗस्यामभि᳘षुण्वन्तिॗ सोऽपरपॗक्षेऽप ओ᳘षधीः प्र᳘विशति पश᳘वो वा᳘ अप ओ᳘षधीरदन्ति त᳘देनमेतां रा᳘त्रीम् पशु᳘भ्यः सं᳘नयति॥
</details>

##  ०४
<details><summary>मूलम् - Weber</summary>

सोॗऽद्यामावास्ये᳘ति म᳘न्यमान उ᳘पवसति॥  
अ᳘थैष᳘ पश्चा᳘द्ददृशे तद्य᳘जमानो यज्ञपथा᳘देति त᳘दाहुः कथं᳘ कुर्यादित्वा᳘ यज्ञपथाद्य᳘जेता३ न᳘ यजेता३ इ᳘ति य᳘जेत हैव न ह्य᳘न्य᳘दपक्र᳘मणम् भ᳘वति श्वः᳘ श्व एॗवैष ज्या᳘यानु᳘देति स᳘ आमावास्य᳘विधेनैॗवेष्ट्वाथे᳘ष्टिमनुनि᳘र्वपति तद᳘हर्वैव श्वो᳘ वा॥
</details>

##  ०५
<details><summary>मूलम् - Weber</summary>

त᳘स्य त्री᳘णि हवीं᳘षि भवन्ति॥  
अग्न᳘ये पथिकृ᳘तेऽष्टाकपालम् पुरोडा᳘शमि᳘न्द्राय वृत्रघ्न ए᳘कादशकपालमग्न᳘ये वैश्वानरा᳘य द्वा᳘दशकपालम् पुरोडा᳘शम्॥
</details>

##  ०६
<details><summary>मूलम् - Weber</summary>

स य᳘दग्न᳘ये पथिकृ᳘ते निर्व᳘पति॥  
अग्निर्वै᳘ पथः᳘ कर्ता स य᳘स्मादेॗवादो य᳘जमानो यज्ञपथादे᳘ति त᳘मेनमग्निः प᳘न्थानमा᳘पादयति॥
</details>

##  ०७
<details><summary>मूलम् - Weber</summary>

अ᳘थ यदि᳘न्द्राय वृत्रघ्ने᳟॥  
पाप्मा वै᳘ वृत्रो यो भू᳘तेर्वारयित्वा ति᳘ष्ठति कल्या᳘णात्क᳘र्मणः साधोस्त᳘मेतदि᳘न्द्रेणैव᳘ वृत्रघ्ना᳘ पाप्मा᳘नं वृत्र᳘ᳫं᳘ हन्ति त᳘स्मादि᳘न्द्राय वृत्रघ्ने᳟॥
</details>

##  ०८
<details><summary>मूलम् - Weber</summary>

अ᳘थ य᳘दग्न᳘ये वैश्वानरा᳘य॥  
द्वा᳘दशकपालम् पुरोडा᳘शं निर्व᳘पति य᳘त्र वा इ᳘न्द्रो वृत्रम᳘हंस्त᳘मग्नि᳘ना वैश्वानरे᳘ण स᳘मदहत्त᳘दस्य स᳘र्वम् पाप्मा᳘नᳫं स᳘मदहत्त᳘थो एॗवैष᳘ एतदि᳘न्द्रेणैव᳘ वृत्रघ्ना᳘ पाप्मा᳘नं वृत्र᳘ᳫं᳘ हत्वा त᳘मग्नि᳘ना वैश्वानरे᳘ण संदहति त᳘दस्य स᳘र्वम् पाप्मा᳘नᳫं सं᳘दहति स यो᳘ हैवं᳘ विद्वा᳘नेतये᳘ष्ट्या य᳘जते न᳘ हास्या᳘ल्पश्चन᳘ पाप्मा प᳘रिशिष्यते॥
</details>

##  ०९
<details><summary>मूलम् - Weber</summary>

त᳘स्यै सप्त᳘दश सामिधेॗन्यो भवन्ति॥  
उपांशु᳘ देव᳘ता यजति याः᳘ काम᳘यते ता᳘ याज्यानुवाॗक्याः करोत्येवमा᳘ज्यभागावेव᳘ᳫं᳘ संयाॗज्ये॥
</details>

##  १०
<details><summary>मूलम् - Weber</summary>

तिसृधन्वं द᳘क्षिणां ददाति॥  
ध᳘न्वना वै श्वा᳘नम् बाधन्ते त᳘देत᳘मेॗवैत᳘द्बाधते य᳘त्तिसृधन्वं द᳘क्षिणां द᳘दाति॥
</details>

##  ११
<details><summary>मूलम् - Weber</summary>

दण्डं द᳘क्षिणां ददाति॥  
दण्डे᳘न वै श्वा᳘नम् बाधन्ते त᳘देत᳘मेॗवैत᳘द्बाधते य᳘द्दण्डं द᳘क्षिणां द᳘दात्येषा न्वा᳘दिष्टा द᳘क्षिणा दद्याॗत्त्वेॗवास्याम᳘प्यन्यद्या इ᳘तरा द᳘क्षिणास्ता᳘सां य᳘त्सम्प᳘द्येत सा᳘ हैषा᳘ पशव्ये᳘ष्टिस्तयाप्य᳘नभ्युद्दृष्टो य᳘जेतैव᳟॥
</details>
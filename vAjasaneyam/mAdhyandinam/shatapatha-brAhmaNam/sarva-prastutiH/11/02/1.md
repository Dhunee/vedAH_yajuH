+++
title = "१"

+++


##  ०१
<details><summary>मूलम् - Weber</summary>

त्रि᳘र्ह वै पु᳘रुषो जायते॥  
एतॗन्न्वेव᳘ मातुश्चा᳘धि पितुश्चा᳘ग्रे जायते᳘ऽथ यं᳘ यज्ञ᳘ उपन᳘मति स यद्य᳘जते त᳘द्द्विती᳘यं जायते᳘ऽथ य᳘त्र म्रिय᳘ते य᳘त्रैनमग्ना᳘वभ्याद᳘धति स यत्त᳘तः सम्भ᳘वति त᳘त्तृती᳘यं जायते त᳘स्मात्त्रिः पु᳘रुषो जायत इ᳘त्याहुः॥
</details>

##  ०२
<details><summary>मूलम् - Weber</summary>

ता वा᳘ एताः᳟॥  
ए᳘कादश सामिधेनीर᳘न्वाह द᳘श वा᳘ इमे पु᳘रुषे प्राणा᳘ आॗत्मैकादशो य᳘स्मिन्नेते᳘ प्राणाः᳘ प्र᳘तिष्ठिता एता᳘वान्वै पु᳘रुषस्त᳘देनं कृत्स्नं᳘ जनयत्य᳘थ य᳘दूर्ध्व᳘ᳫं᳘ सामिधेनी᳘भ्यः सा᳘ प्रतिष्ठा त᳘देनं जनयित्वा प्र᳘तिष्ठापयति॥
</details>

##  ०३
<details><summary>मूलम् - Weber</summary>

न᳘व प्रसव᳘स्य व्या᳘हृतयः॥  
न᳘वमे पु᳘रुषे प्राणास्त᳘देनं द्विती᳘यं जनयत्याश्रा᳘वणम् प्रत्याश्रा᳘वणᳫं सा᳘ प्रतिष्ठा᳘थ य᳘देॗवादः सृष्टौ ज᳘न्मोद्य᳘ते त᳘देनं तृती᳘यं जनयति पत्नीसंयाजा᳘ एव त᳘त्र प्रतिष्ठा॥
</details>

##  ०४
<details><summary>मूलम् - Weber</summary>

त्रिर्हि वै पु᳘रुषो जा᳘यते॥  
एव᳘मेॗवैनमेत᳘द्यज्ञात्त्रि᳘र्जनयति ता᳘सामेकादशानां त्रिः᳘ प्रथमा᳘मन्वा᳘ह त्रि᳘रुत्तमा᳘म्॥
</details>

##  ०५
<details><summary>मूलम् - Weber</summary>

ताः प᳘ञ्चदश सामिधेन्यः᳟॥  
द्वा᳘वाघारौ प᳘ञ्च प्रयाजा इ᳘डा त्र᳘योऽनुयाजाः᳘ सूक्तवाक᳘श्च शम्योर्वाक᳘श्च तास्त्र᳘योदशा᳘हुतयो᳘ऽथ य᳘देॗवादः᳘ पत्नीसंयाजे᳘षु सम्प्रगृह्णा᳘ति समिष्टयजु᳘श्च॥
</details>

##  ०६
<details><summary>मूलम् - Weber</summary>

ताः प᳘ञ्चदशा᳘हुतयः॥  
ता᳘साम् पञ्चदशानामा᳘हुतीनामेता᳘ अनुवाॗक्या एताः प᳘ञ्चदश सामिधेन्य᳘ एता᳘सामनुवा᳘क्यानामेता᳘ याॗज्या य᳘ एवा᳘त्र म᳘न्त्रो यो᳘ निगदस्त᳘द्याज्यारूप᳘मेते᳘नो हास्यैता आ᳘हुतयोऽनुवाक्य᳘वत्यो भवन्त्येता᳘भिः सामिधेनी᳘भिरेता᳘भिरा᳘हुतिभिरेता᳘ अनुवाॗक्या याज्य᳘वत्यश्चा᳘हुतिवत्यश्च भवन्ति॥
</details>
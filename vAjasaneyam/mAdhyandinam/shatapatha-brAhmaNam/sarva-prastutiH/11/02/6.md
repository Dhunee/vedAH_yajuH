+++
title = "६"

+++


##  ०१
<details><summary>मूलम् - Weber</summary>

शि᳘रो ह वा᳘ एत᳘द्यज्ञ᳘स्य यत्प्र᳘णीताः॥  
स यत्प्र᳘णीताः प्रण᳘यति शि᳘र एॗवैत᳘द्यज्ञ᳘स्य स᳘ᳫं᳘स्करोति स᳘ विद्याछि᳘र एव᳘ म एतत्स᳘ᳫं᳘स्क्रियत इ᳘ति॥
</details>

##  ०२
<details><summary>मूलम् - Weber</summary>

प्राण᳘ एॗवास्येध्मः᳟॥  
प्राणे᳘नॗ हीदᳫं स᳘र्वमिद्धं य᳘त्प्राणभृ᳘न्निमिषद्यदे᳘जति स᳘ विद्यादह᳘मेॗवैष᳘ इध्म इ᳘ति॥
</details>

##  ०३
<details><summary>मूलम् - Weber</summary>

अ᳘नूकमेॗवास्य सामिधेन्यः᳟॥  
त᳘स्मात्ता᳘ ब्रूयात्संतन्व᳘न्निव मे᳘ऽनुब्रूही᳘ति सं᳘ततमिवॗ हीदम᳘नूकम् म᳘नश्चैॗवास्य वा᳘क्चाघारौ स᳘रस्वांश्च स᳘रस्वती च स᳘ विद्यान्म᳘नश्चैव᳘ मे वा᳘क्चाघारौ स᳘रस्वांश्च स᳘रस्वती चे᳘ति॥
</details>

##  ०४
<details><summary>मूलम् - Weber</summary>

प᳘ञ्च प्रयाजाः᳟॥  
इम᳘ एॗवास्य ते᳘ शीर्षॗण्याः प᳘ञ्च प्राणा मु᳘खमेॗवास्य प्रथमः᳘ प्रयाजो द᳘क्षिणा ना᳘सिका द्विती᳘यः सव्या ना᳘सिका तृती᳘यो द᳘क्षिणः क᳘र्णश्चतुर्थः᳘ सव्यः क᳘र्णः पञ्चमो᳘ऽथ य᳘च्चतुर्थे᳘ प्रयाजे᳘ समान᳘यति त᳘स्मादिदं श्रो᳘त्रमन्तरतः सं᳘तृणं च᳘क्षुषी आ᳘ज्यभागौ स᳘ विद्याच्च᳘क्षुषी एव᳘ म एतावि᳘ति॥
</details>

##  ०५
<details><summary>मूलम् - Weber</summary>

अ᳘थ य᳘ आग्नेयः᳘ पुरोडा᳘शः॥  
अय᳘मेॗवास्य स द᳘क्षिणो᳘ऽर्धो हृ᳘दयमेॗवास्योपांशुयाजः स यत्ते᳘नोपांशु च᳘रन्ति त᳘स्मादिदं गु᳘हेव हृ᳘दयम्॥
</details>

##  ०६
<details><summary>मूलम् - Weber</summary>

अ᳘थॗ योऽग्नीषोमी᳘यः पुरोडा᳘शः॥  
अय᳘मेॗवास्य स उ᳘त्तरो᳘ऽर्ध ऐन्द्रं᳘ वा सांनाय्य᳘मन्तरांस᳘मेॗवास्य स्विष्टकृ᳘द्विष᳘म् प्राशित्र᳘म् [^wbr_1] ॥  

[^wbr_1]: कृ᳘द्विषं᳘ प्रायश्चित्रं P. कृद्द्विषन्प्राशित्रं Sây.
</details>

##  ०७
<details><summary>मूलम् - Weber</summary>

स य᳘त्प्राशित्र᳘मवद्य᳘ति॥  
य᳘थैव त᳘त्प्राजा᳘पतेरा᳘विद्धं निर᳘कृन्तन्नेव᳘मेॗवैत᳘स्यैतद्य᳘द्वेष्टितं य᳘द्ग्रथितं य᳘द्वरुण्यं᳘ तन्नि᳘ष्कृन्तन्ति स᳘ विद्याद्य᳘थैव त᳘त्प्रजा᳘पतेरा᳘विद्धं निर᳘कृन्तन्नेव᳘मेव᳘ म इदं य᳘द्वेष्टितं य᳘द्ग्रथितं य᳘द्वरुण्यं᳘ तन्नि᳘ष्कृन्तन्ती᳘ति॥
</details>

##  ०८
<details><summary>मूलम् - Weber</summary>

उद᳘रमेॗवास्ये᳘डा॥  
तद्य᳘थैॗवाद इ᳘डायाᳫं समवद्य᳘न्त्येव᳘मेॗवेदं᳘ विश्व᳘रूपम᳘न्नमुद᳘रे सम᳘वधीयते॥
</details>

##  ०९
<details><summary>मूलम् - Weber</summary>

त्र᳘योऽनुयाजाः᳟॥  
इम᳘ एॗवास्य ते᳘ऽवाञ्चस्त्र᳘यः प्राणा᳘ बाहू᳘ एॗवास्य सूक्तवाक᳘श्च शम्योर्वाक᳘श्च चत्वा᳘रः पत्नीसंयाजाश्च᳘तस्रो वै᳘ प्रतिष्ठा᳘ ऊरू द्वा᳘वष्ठीव᳘न्तौ द्वौ प्रादावेॗवास्य समिष्टयजुः᳟॥
</details>

##  १०
<details><summary>मूलम् - Weber</summary>

ता ए᳘कविंशतिरा᳘हुतयः॥  
द्वा᳘वाघारौ प᳘ञ्च प्रयाजा द्वावा᳘ज्यभागावाग्नेयः᳘ पुरोडा᳘शस्तद्द᳘शाग्नीषोमी᳘य उपांशुयाॗजोऽग्नीशोमी᳘यः पुरोडा᳘शोऽग्निः᳘ स्विष्टकृदि᳘डा त्र᳘योऽनुयाजाः᳘ सूक्तवाक᳘श्च शम्योर्वाकश्चा᳘थ य᳘देवादः᳘ पत्नीसंयाजे᳘षु सम्प्रगृह्णा᳘ति समिष्टयजु᳘श्च॥
</details>

##  ११
<details><summary>मूलम् - Weber</summary>

ता ए᳘कविंशतिरा᳘हुतयः॥  
द्वा᳘दश वै मा᳘साः संवत्सर᳘स्य प᳘ञ्चर्त᳘वस्त्र᳘यो लोकास्त᳘द्विंशति᳘रेष᳘ एॗवैकविंशो य᳘ एष त᳘पतिॗ सैषा ग᳘तिरेषा᳘ प्रतिष्ठा त᳘देतां ग᳘तिमेता᳘म् प्रतिष्ठां᳘ गछति॥
</details>

##  १२
<details><summary>मूलम् - Weber</summary>

त᳘द्ध स्मैतदा᳘रुणिराह॥  
अर्धमासशो वा᳘ अह᳘ममु᳘नादित्ये᳘न स᳘लोको भवामि ता᳘महं᳘ दर्शपूर्णमास᳘योः सम्प᳘दं वेदे᳘ति॥
</details>

##  १३
<details><summary>मूलम् - Weber</summary>

त᳘दाहुः॥  
आत्मयाजी᳘ [^wbr_2] श्रेया᳘३न्देवयाजी३ इ᳘त्यात्मयाजी᳘ति ह ब्रूयात्स᳘ ह वा᳘ आत्मयाजी यो वे᳘देद᳘म् मेऽनेना᳘ङ्गᳫं संस्क्रिय᳘त इद᳘म् मेऽनेना᳘ङ्गमु᳘पधीयत इ᳘ति स यथा᳘हिस्त्वचो᳘ निर्मुच्ये᳘तैव᳘मस्मान्म᳘र्त्याछ᳘रीरात्पाप्म᳘नो नि᳘र्मुच्यते स᳘ ऋङ्म᳘यो यजुर्म᳘यः सामम᳘य आहुतिम᳘यः स्वर्गं᳘ लोक᳘मभिस᳘म्भवति॥  

[^wbr_2]: आत्मयाजी श्रेया᳘३न्दे AP.
</details>

##  १४
<details><summary>मूलम् - Weber</summary>

अ᳘थ ह स᳘ देवयाजी यो वे᳘द॥  
देवा᳘नेॗवाह᳘मिदं य᳘जे देवा᳘न्त्सपर्यामी᳘ति स य᳘था श्रे᳘यसे पा᳘पीयान्बलिᳫं ह᳘रेद्वै᳘श्यो वा रा᳘ज्ञे बलिᳫं ह᳘रेदेवᳫं स स᳘ ह न ता᳘वन्तं लोकं᳘ जयति या᳘वान्तमि᳘तरः॥
</details>
+++
title = "५"

+++
## ०१
व᳘रुणाद्ध वा᳘ अभिषिषिचानाद्भर्गो᳘ ऽपचक्राम॥  
वीर्यं᳘ वै भ᳘र्ग एष वि᳘ष्णुर्यॗज्ञः सो ऽस्माद᳘पचक्राम श᳘श्वद्य᳘ एॗषो ऽपां र᳘सः स᳘म्भृतो भ᳘वति [^1] ये᳘नैनमेत᳘दभिषिञ्च᳘तिॗ सो ऽस्य भ᳘र्गं [^2] नि᳘र्जघान॥  

[^1]: स᳘म्भृतो भवति ABC. 
[^2]: सोऽस्य᳘ गर्भं A. B pr. m. Sây. सोऽस्य भ᳘र्गं B sec. m. C. Bodl. Wils. 452.

## ०२
त᳘मेता᳘भिर्देव᳘ताभिरनुस᳘मसर्पत्॥  
सवित्रा᳘ प्रसवित्रा स᳘रस्वत्या वाचा त्व᳘ष्ट्रा रूपैः᳘ पूष्णः᳘ पशु᳘भिरिन्द्रेणास्मे बृ᳘हस्प᳘तिना ब्र᳘ह्मणा वरुणेनौ᳘जसाग्नि᳘ना ते᳘जसा सो᳘मेन रा᳘ज्ञा वि᳘ष्णुनैव᳘ दशम्या᳘ देव᳘तया᳘न्वविन्दत्॥  
## ०३
तद्य᳘देनमेता᳘भिर्देव᳘ताभिरनुसम᳘सर्पत्॥  
त᳘स्मात्संसृ᳘पो नामा᳘थ य᳘द्दशमे᳘ ऽहन्प्र᳘सुतो भ᳘वति त᳘स्माद्दशपेयो᳘ ऽथो यद्द᳘श दशै᳘कैकं चमस᳘मनुप्र᳘सृप्ता भ᳘वन्ति त᳘स्माद्वेव᳘ दशपे᳘यः॥  
## ०४
त᳘दाहुः॥  
द᳘श पितामहा᳘न्त्सोमपा᳘न्त्सख्या᳘य प्र᳘सर्पेत्त᳘थो हास्य सोमपीथ᳘मश्नुते दशपे᳘यो ही᳘ति तद्वै ज्या द्वौ त्रीनि᳘त्येव᳘ पितामहा᳘न्त्सोमपा᳘न्विन्दन्ति त᳘स्मादेता᳘ एव᳘ देव᳘ताः संख्या᳘य प्र᳘सर्पेत्॥  
## ०५
एता᳘भिर्वै᳘ देव᳘ताभिर्व᳘रुण एत᳘स्य सोमपीथ᳘माश्नुत॥  
त᳘थो एॗवैष᳘ एता᳘भिरेव᳘ देव᳘ताभिरेत᳘स्य सोमपीथ᳘मश्नुते त᳘स्मादेता᳘ एव᳘ देव᳘ताः संख्या᳘य प्र᳘सर्पेद᳘थ यॗदैॗवैषोदवसानीये᳘ष्टिः संति᳘ष्ठत एत᳘स्याभिषेचनी᳘यस्य॥  
## ०६
अ᳘थैता᳘नि हवीं᳘षि नि᳘र्वपति॥  
सावित्रं द्वा᳘दशकपालं वाष्टा᳘कपालं वा पुरोडा᳘शᳫं सविता वै᳘ देवा᳘नाम् प्रसविता᳘ सवितृ᳘प्रसूत एव तद्व᳘रुणो ऽनुस᳘मसर्पत्त᳘थो एॗवैष᳘ एत᳘त्सवितृ᳘प्रसूत एॗवानुस᳘ᳫं᳘सर्पति तत्रै᳘कम् पुण्ड᳘रीकम् प्र᳘यछति॥  
## ०७
अ᳘थ सारस्वतं᳘ चरुं नि᳘र्वपति॥  
वाग्वै स᳘रस्वती वाॗचैव तद्व᳘रुणो ऽनुस᳘मसर्पत्त᳘थो एॗवैष᳘ एत᳘द्वाॗचैॗवानुस᳘ᳫं᳘सर्पति तत्रै᳘कम् पुण्ड᳘रीकम् प्र᳘यछति॥  
## ०८
अ᳘थ त्वाष्ट्रं द᳘शकपालम् पुरोडा᳘शं नि᳘र्वपति॥  
त्व᳘ष्टा वै᳘ रूपा᳘णामीष्टे त्व᳘ष्ट्रैव त᳘द्रूपैर्व᳘रुणो ऽनुस᳘मसर्पत्त᳘थो एॗवैष᳘ एतत्त्व᳘ष्ट्रैव᳘ रूपै᳘रनुस᳘ᳫं᳘सर्पति तत्रै᳘कम् पुण्ड᳘रीकम् प्र᳘यछति॥  
## ०९
अ᳘थ पौष्णं᳘ चरुं नि᳘र्वपति॥  
पश᳘वो वै᳘ पूषा᳘ पशु᳘भिरेव तद्व᳘रुणो ऽनुस᳘मसर्पत्त᳘थो एॗवैष᳘ एत᳘त्पशु᳘भिरेॗवानुस᳘ᳫं᳘सर्पति तत्रै᳘कम् पुण्ड᳘रीकम् प्र᳘यछति॥  
## १०
अ᳘थैन्द्रमे᳘कादशकपालम् पुरोडा᳘शं नि᳘र्वपति॥  
इन्द्रियं वै᳘ वीर्य᳘मि᳘न्द्र इन्द्रिये᳘णैव त᳘द्वीॗर्येण व᳘रुणो ऽनुस᳘मसर्पत्त᳘थो एॗवैष᳘ एत᳘दिन्द्रिये᳘णैव᳘ वीॗर्येणानुस᳘ᳫं᳘सर्पति तत्रै᳘कम् पुण्ड᳘रीकम् प्र᳘यछति॥  
## ११
अ᳘थ बार्हस्पत्यं᳘ चरुं नि᳘र्वपति॥  
ब्र᳘ह्म वै बृ᳘हस्प᳘तिर्ब्र᳘ह्मणैव तद्व᳘रुणो ऽनुस᳘मसर्पत्त᳘थो एॗवैष᳘ एतद्ब्र᳘ह्मणैॗवानुस᳘ᳫं᳘सर्पति तत्रै᳘कम् पुण्ड᳘रीकम् प्र᳘यछति॥  
## १२
अ᳘थ वारुणं᳘ यवम᳘यं चरुं नि᳘र्वपति॥  
स ये᳘नैवौ᳘जसेमाः᳘ प्रजा व᳘रुणो᳘ ऽगृह्णात्ते᳘नैव तदो᳘जसा व᳘रुणो ऽनुस᳘मसर्पत्ते᳘नो एॗवैष तदो᳘जसानुस᳘ᳫं᳘सर्पति तत्रै᳘कम् पुण्ड᳘रीकम् प्र᳘यछति॥  
## १३
उपस᳘दो दशॗम्यो देव᳘ताः॥  
त᳘त्र प᳘ञ्च पुण्ड᳘रीकाण्युपप्र᳘यछति तां द्वा᳘दशपुण्डरीकाᳫं स्र᳘ज प्र᳘तिमुञ्चते सा᳘ दीक्षा त᳘या दीक्ष᳘या दीक्षते॥  
## १४
अ᳘थ यद्द्वा᳘दश भ᳘वन्ति॥  
द्वा᳘दश वै मा᳘साः संवत्सर᳘स्य स᳘र्वं वै᳘ संवत्सरः स᳘र्वेणैॗवैनमेत᳘द्दीक्षयति या᳘नि पुण्ड᳘रीकाणि ता᳘नि दिवो᳘ रूपं ता᳘नि न᳘क्षत्राणां रूपं ये व᳘धकाॗस्ते ऽन्त᳘रिक्षस्य रूपं या᳘नि बि᳘सानि ता᳘न्यस्यै त᳘देनमेषु᳘ लोकेष्व᳘धि दीक्षयति॥  
## १५
अ᳘थ रा᳘जानं क्रीत्वा᳟॥  
द्वेॗधोपन᳘ह्य प᳘रिवहन्ति त᳘तो ऽर्ध᳘मासन्द्या᳘मासा᳘द्य प्र᳘चरत्य᳘थ य᳘ एॗषो ऽर्धो᳘ ब्रह्म᳘णो गृहे नि᳘हितो भ᳘वति त᳘मासन्द्या᳘मासा᳘द्यातिथ्ये᳘न प्र᳘चरति यॗदातिथ्ये᳘न प्रच᳘रत्य᳘थोपस᳘द्भिः प्र᳘चरति यॗदोपसद्भिः प्रच᳘रति॥  
## १६
अ᳘थैता᳘नि हवीं᳘षि नि᳘र्वपति॥  
आग्नेय᳘मष्टा᳘कपालम् पुरोडा᳘शᳫं सौम्यं᳘ चरुं᳘ वैष्णवं त्रि᳘कपालं वा पुरोडा᳘शं चरुं᳘ वा ते᳘न यथे᳘ष्ट्यैवं᳘ [^3] यजते॥  

[^3]: यथेष्टि Sây. see २. ३. ७. णा᳘य ऋषभं A. B sec. m.

## १७
त᳘दु त᳘था न᳘ कुर्यात्॥  
ह्व᳘लति वा᳘ एष यो᳘ यज्ञपथादेत्ये᳘ति वा एष᳘ यज्ञपथाद्य᳘ उपसत्पथादे᳘ति त᳘स्मादुपसत्पथा᳘देवॗ नेयात्॥  
## १८
स य᳘दग्निं य᳘जति॥  
अग्नि᳘नैॗवैतत्ते᳘जसानुस᳘ᳫं᳘सर्पत्य᳘थ यत्सो᳘मं य᳘जति सो᳘मेनैॗवैतद्रा᳘ज्ञानुस᳘ᳫं᳘सर्पत्य᳘थ यद्वि᳘ष्णुं य᳘जति यज्ञो वै वि᳘ष्णुस्त᳘द्यज्ञ᳘म् प्रत्य᳘क्षमाप्नोति त᳘म् प्रत्य᳘क्षमाॗप्त्वात्म᳘न्कुरुते॥  
## १९
स᳘ एष᳘ सप्तदॗशो ऽग्निष्टोमो᳘ भवति॥  
सप्तदशो वै᳘ प्रजा᳘पतिः प्रजा᳘पतिर्यज्ञस्त᳘द्यज्ञ᳘म् प्रत्य᳘क्षमाप्नोति त᳘म् प्रत्य᳘क्षमाॗप्त्वात्म᳘न्कुरुते॥  
## २०
त᳘स्य द्वा᳘दश प्रथम᳘गर्भाः पष्ठौॗह्यो द᳘क्षिणा॥  
द्वा᳘दश वै मा᳘साः संवत्सर᳘स्य संवत्सरः᳘ प्रजा᳘पतिः प्रजा᳘पतिर्यज्ञस्तद्यज्ञ᳘म् प्रत्य᳘क्षमाप्नोति त᳘म् प्रत्य᳘क्षमाॗप्त्वात्म᳘न्कुरुते॥  
## २१
ता᳘सां द्वा᳘दश ग᳘र्भाः॥  
ताश्च᳘तुर्विंशतिश्च᳘तुर्विंशतिर्वै᳘ संवत्सर᳘स्यार्धमासाः᳘ संवत्सरः᳘ प्रजा᳘पतिः प्रजा᳘पतिर्यज्ञस्त᳘द्यज्ञ᳘म् प्रत्य᳘क्षमाप्नोति त᳘म् प्रत्य᳘क्षमाॗप्त्वात्म᳘न्कुरुते॥  
## २२
ता᳘ ब्रह्म᳘णे ददाति॥  
ब्रह्मा हि᳘ यज्ञं᳘ दक्षिणॗतो ऽभिगोपाय᳘ति त᳘स्मात्ता᳘ ब्रह्म᳘णे ददाति हिरण्म᳘यीᳫं स्र᳘जमुद्गात्रे᳘ रुक्मᳫं हो᳘त्रे हिरण्मयौ प्राकाशा᳘वध्वर्यु᳘भ्याम᳘श्वम् प्रस्तोत्रे᳘ वशा᳘म् मैत्रावरुणा᳘यर्षभ᳘म् ब्राह्मणाछंसि᳘ने वा᳘ससी नेष्टापोतृ᳘भ्यामन्यतर᳘तोयुक्तं यवाचित᳘मछावाका᳘य गा᳘मग्नी᳘धे॥  
## २३
ता वा᳘ एताः᳟॥  
द्वा᳘दश वा त्र᳘योदश वा द᳘क्षिणा भवन्ति द्वा᳘दश वा वै त्र᳘योदश वा संवत्सर᳘स्य मा᳘साः संवत्सरः᳘ प्रजा᳘पतिः प्रजा᳘पतिर्यज्ञस्त᳘द्यज्ञ᳘म् प्रत्य᳘क्षमाप्नोति त᳘म् प्रत्य᳘क्षमाॗप्त्वात्म᳘न्कुरुते॥  
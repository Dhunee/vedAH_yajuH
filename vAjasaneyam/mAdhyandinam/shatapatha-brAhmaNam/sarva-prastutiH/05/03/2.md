+++
title = "२"

+++
## ०१
उप᳘रिष्टाद्र᳘त्नानाᳫं सौमारौद्रे᳘ण यजते॥  
स᳘ श्वेता᳘यै श्वेत᳘वत्सायै प᳘यसि शृतो᳘ भवति तद्य᳘दुप᳘रिष्टाद्र᳘त्नानाᳫं सौमारौद्रे᳘ण य᳘जते॥  
## ०२
स्वर्भानुर्ह वा᳘ आसुरः᳟॥  
सू᳘र्यं त᳘मसा विव्याध स त᳘मसा विद्धो न व्य᳘रोचत त᳘स्य सोमारुद्रा᳘वेॗवैतत्तमो᳘ ऽपाहताᳫं स᳘ एषो᳘ ऽपहतपाप्मा तपति त᳘थो एॗवैष᳘ एतत्त᳘मः प्र᳘विशत्येतं᳘ वा त᳘मः प्र᳘विशति य᳘दयज्ञिया᳘न्यज्ञे᳘न प्रस᳘जत्ययज्ञियान्वा᳘ एत᳘द्यज्ञे᳘न प्र᳘सजति शूद्रा᳘ᳫं᳘स्त्वद्या᳘ᳫं᳘स्त्वत्त᳘स्य सोमारुद्रा᳘वेॗवैतत्तमो᳘ ऽपहतः सो᳘ ऽपहतपाप्मैव᳘ दीक्षते तद्य᳘छ्वेता᳘यै श्वेत᳘वत्सायै प᳘यसि शृतो भ᳘वति कृष्णं वै त᳘मस्तत्तमो᳘ ऽपहन्ति त᳘स्यैॗषैव᳘ श्वेता᳘ श्वेत᳘वत्सा द᳘क्षिणा॥  
## ०३
स᳘ हैतेना᳘पि यजेत॥  
यो᳘ ऽलं य᳘शसे सन्न य᳘शो [^wbr_1] भ᳘वति यो वा᳘ अनूचानः सो᳘ ऽलं य᳘शसे सन्न य᳘शो भवति यो न य᳘शो भ᳘वति स त᳘मसा वै स तत्प्रा᳘वृतो भवति त᳘स्य सोमारुद्रा᳘वेॗवैतत्तमो᳘ ऽपहतः सो᳘ ऽपहतपाप्मा ज्यो᳘तिरेव श्रिया य᳘शसा भवति॥  

[^wbr_1]: सन् अयशो Sây. (against the accent). 

## ०४
अ᳘थ मैत्राबार्हस्पत्यं᳘ चरुं नि᳘र्वपति॥  
ह्व᳘लति वा᳘ एष यो᳘ यज्ञपथादेत्ये᳘ति वा᳘ एष᳘ यज्ञपथाद्य᳘दयज्ञिया᳘न्यज्ञे᳘न प्रस᳘जत्ययज्ञियान्वा᳘ एत᳘द्यज्ञे᳘न प्र᳘सजति शूद्रा᳘ᳫं᳘स्त्वद्या᳘ᳫं᳘स्त्वन्मित्राबृ᳘हस्प᳘ती वै᳘ यज्ञपथो ब्र᳘ह्म हि᳘ मित्रो ब्र᳘ह्म हि᳘ यज्ञो ब्र᳘ह्म हि बृ᳘हस्प᳘तिर्ब्र᳘ह्म हि᳘ यज्ञस्तत्पु᳘नर्यज्ञपथम᳘पिपद्यतेॗ सो ऽपिप᳘द्यैव᳘ यज्ञपथं᳘ दीक्षते त᳘स्मान्मैत्राबार्हस्पत्यं᳘ चरुं नि᳘र्वपति॥  
## ०५
त᳘स्यावृ᳘त्॥  
या᳘ स्वयम्प्रशीर्णा᳘श्वत्थी शा᳘खा प्रा᳘ची वो᳘दीची वा भ᳘वति त᳘स्यै मैत्रम् पा᳘त्रं करोति वरुॗण्या वा᳘ एषा या᳘ परशु᳘वृक्णा᳘थैषा᳘ मैत्री या᳘ स्वयम्प्रशीर्णा त᳘स्मात्स्वयम्प्रशीर्णा᳘यै शा᳘खायै मैत्रम् पा᳘त्रं करोति॥  
## ०६
अ᳘थात᳘च्य द᳘धि॥  
वि᳘नाट आसि᳘च्य र᳘थं युॗक्त्वाब᳘ध्य दे᳘दीयितवा᳘ आह तद्य᳘त्स्वयमुदितं न᳘वनीतं तदा᳘ज्यम् भवति वरुण्यं᳘ वा᳘ एतद्य᳘न्मथितम᳘थैत᳘न्मैत्रं य᳘त्स्वयमुदितं त᳘स्मात्स्वयमुदितमा᳘ज्यम् भ᳘वति॥  
## ०७
द्वेधा᳘ तण्डुला᳘न्कुर्वन्ति॥  
स ये᳘ ऽणीयांसः प᳘रिभिन्नास्ते᳘ बार्हस्पत्या अ᳘थ ये स्थ᳘वीयांसो᳘ ऽपरिभिन्नास्ते᳘ मैत्रा न वै᳘ मित्रः कं᳘ चन᳘ हिनस्ति न᳘ मित्रं क᳘श्चन᳘ हिनस्तिॗ नैनं कुशो न क᳘ण्टको वि᳘भिनत्तिॗ नास्य व्र᳘णश्चॗनास्ति स᳘र्वस्यॗ ह्येव᳘ मित्रो᳘ मित्र᳘म्॥  
## ०८
अ᳘थ बार्हस्पत्यं᳘ चरुम᳘धिश्रयति॥  
त᳘म् मैत्रे᳘ण पा᳘त्रेणा᳘पिदधाति तदा᳘ज्यमा᳘नयति त᳘त्तण्डुलाना᳘वपति स᳘ एष᳘ ऊष्म᳘णैव᳘ श्रप्यते वरुॗण्यो वा᳘ एषॗ यो ऽग्नि᳘ना शृतो᳘ ऽथैष᳘ मैत्रो य᳘ ऊष्म᳘णा शृतस्त᳘स्मादूष्म᳘णा शृतो᳘ भवति त᳘योरुभ᳘योरवद्य᳘न्नाह मित्राबृ᳘हस्प᳘तिभ्याम᳘नुब्रूही᳘त्याश्रा᳘व्याह मित्राबृ᳘हस्प᳘ती यजे᳘ति व᳘षट्कृते जुहोति॥  
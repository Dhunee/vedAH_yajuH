+++
title = "३"

+++
## ०१
स वै᳘ दीक्षते॥  
स᳘ उपवसॗथे ऽग्नीषोमी᳘यम् पशुमा᳘लभते त᳘स्य वप᳘या प्रच᳘र्याग्नीसोमी᳘यमे᳘कादशकपालम् पुरोडा᳘शम् नि᳘र्वपति तद᳘नु देवॗस्वाᳫं [^1] हवीं᳘षि नि᳘रुप्यन्ते॥  

[^1]: देवसुवां Sây 

## ०२
सवित्रे᳘ सत्य᳘प्रसवाय॥  
द्वा᳘दशकपालं वाष्टा᳘कपालं वा पुरोडा᳘शं नि᳘र्वपति प्ला᳘शुकानां व्री᳘हीणा᳘ᳫं᳘ सविता वा᳘ देवा᳘नाम् प्रसविता᳘ सवितृ᳘प्रसूतः सूया इत्य᳘थ यत्प्ला᳘शुकानां व्रीहीणां᳘ क्षिप्रे᳘ मा प्र᳘सुवानि᳘ति॥  
## ०३
अ᳘थाग्न᳘ये गृह᳘पतये॥  
अष्टा᳘कपालम् पुरोडा᳘शं नि᳘र्वपत्याशूनां श्रीर्वै᳘ गार्हपतं या᳘वतो-यावत ई᳘ष्टे त᳘देनमग्नि᳘रेव᳘ गृह᳘पतिर्गार्हपत᳘मभि प᳘रिणयत्य᳘थ य᳘दाशूनां᳘ क्षिप्रे मा प᳘रिणयानि᳘ति॥  
## ०४
अ᳘थ सो᳘माय व᳘नस्प᳘तये॥  
श्यामाकं᳘ चरुम् नि᳘र्वपति त᳘देनᳫं सो᳘म एव व᳘नस्प᳘तिरो᳘षधिभ्यः सुवत्य᳘थ य᳘छ्यामाको भ᳘वत्येते वै सो᳘मस्यौ᳘षधीनां प्रत्यक्षतमां य᳘छ्यामाकास्त᳘स्माछ्यामाको᳘ भवति॥  
## ०५
अ᳘थ बृ᳘हस्प᳘तये वाचे᳟॥  
नैवारं᳘ चरुं नि᳘र्वपति त᳘देनम् बृ᳘हस्प᳘तिरेव᳘ वाचे᳘ सुवत्य᳘थ य᳘न्नैवारो भ᳘वति ब्र᳘ह्म वै बृ᳘हस्प᳘तिरेते वै ब्र᳘ह्मणा पच्यन्ते य᳘न्नीवा᳘रास्त᳘स्मान्नैवारो᳘ भवति॥  
## ०६
अथे᳘न्द्राय ज्येष्ठा᳘य॥  
हायना᳘नां चरुं नि᳘र्वपति त᳘देनमि᳘न्द्र एव ज्ये᳘ष्ठो ज्यै᳘ष्ठ्यमभि प᳘रिणयत्य᳘थ य᳘द्धायनानाम् भ᳘वत्यतिष्ठा वा᳘ एता ओ᳘षधयो य᳘द्धायना᳘ अतिॗष्ठो [^2] वा इ᳘न्द्रस्त᳘स्माद्धायना᳘नाम् भवति॥ 

[^2]: अतिष्ठाः Sây. 

## ०७
अ᳘थ रुद्रा᳘य पशुप᳘तये॥  
रौद्रं᳘ गावेधुकं᳘ चरुं नि᳘र्वपति त᳘देनं रुद्र᳘ एव᳘ पशुप᳘तिः पशु᳘भ्यः सुवत्य᳘थ य᳘द्गावेधुको भ᳘वति वास्तॗव्यो वा᳘ एष᳘ देवो᳘ वास्तॗव्या गवे᳘धुकास्त᳘स्माद्गावेधुको᳘ भवति॥  
## ०८
अ᳘थ मित्रा᳘य सत्या᳘य॥  
नाम्बा᳘नां चरुं नि᳘र्वपति त᳘देनम् मित्र᳘ एव᳘ सत्यो ब्र᳘ह्मणे सुवत्य᳘थ य᳘न्नाम्बा᳘नाम् भ᳘वति वरुॗण्या वा᳘ एता ओ᳘षधयो याः᳘ कृष्टे जा᳘यन्ते᳘ ऽथैते᳘ मैत्रा य᳘न्नाम्बास्त᳘स्मान्नाम्बा᳘नाम् भवति॥  
## ०९
अ᳘थ व᳘रुणाय ध᳘र्मपतये॥  
वारुणं᳘ यवम᳘यं चरुं नि᳘र्वपति त᳘देनं व᳘रुण एव ध᳘र्मपतिर्ध᳘र्मस्य प᳘तिं करोति परम᳘ता वै सा यो ध᳘र्मस्य प᳘तिर᳘सद्यो हि᳘ परम᳘तां ग᳘छति तᳫं हि ध᳘र्म उपय᳘न्ति [^3] त᳘स्माद्व᳘रुणाय ध᳘र्मपतये॥  

[^3]: धर्मा उप Sây.

## १०
अ᳘थाग्नीषोमी᳘येन पुरोडा᳘शेन प्र᳘चरति॥  
तस्या᳘निष्ट एव᳘ स्विष्टकृद्भ᳘वत्य᳘थैतै᳘र्हवि᳘र्भिः प्र᳘चरति यॗदैतै᳘र्हवि᳘र्भिः प्रच᳘रति॥  
## ११
अ᳘थैनं दक्षिणे᳘ बाहा᳘वभिप᳘द्य जपति॥  
सविता᳘ त्वा सवा᳘नाᳫं सुवतामग्नि᳘र्गृह᳘पतीनाᳫं सो᳘मो व᳘नस्प᳘तीनाम् बृ᳘हस्प᳘तिर्वाच इ᳘न्द्रो ज्यै᳘ष्ठ्याय रुद्रः पशु᳘भ्यो मित्रः᳘ सत्यो व᳘रुणो ध᳘र्मपतीनाम्॥  
## १२
इमं देवाः॥  
असपत्न᳘ᳫं᳘ सुवध्वमि᳘तीमं᳘ देवा अभ्रातृव्य᳘ᳫं᳘ सुवध्वमि᳘त्येॗवैत᳘दाह महते᳘ क्षत्रा᳘य महते ज्यै᳘ष्ठ्याये᳘ति ना᳘त्र तिरो᳘हितमिवास्ति महते जा᳘नराज्याये᳘ति महते ज᳘नानां राज्याये᳘त्येॗवैत᳘दाहे᳘न्द्रस्येन्द्रियाये᳘ति वीॗर्याये᳘त्येॗवैत᳘दाह यदाहे᳘न्द्रस्येन्द्रियाये᳘तीम᳘ममु᳘ष्यै पुत्र᳘ममु᳘ष्यै पुत्रमि᳘ति तद्य᳘देॗवास्य ज᳘न्म त᳘त एॗवैत᳘दाहास्यै᳘ विश इ᳘ति य᳘स्यै विशो रा᳘जा भ᳘वत्येष᳘ वो ऽमी रा᳘जा सो᳘मो ऽस्मा᳘कम् ब्राह्मणा᳘नां राजे᳘ति त᳘दस्मा इदᳫं स᳘र्वमाद्यं᳘ करोति ब्राह्मण᳘मेॗवापो᳘द्धरति त᳘स्माद्ब्राह्मॗणो ऽनाद्यः सो᳘मराजा हि भ᳘वति॥  
## १३
एता᳘ ह वै᳘ देवाः᳘ सव᳘स्येशते॥  
त᳘स्माद्देवॗस्वो ना᳘म त᳘देनमेता᳘ एव᳘ देव᳘ताः सुवते ता᳘भिः सूतः श्वः᳘ सूयते॥  
## १४
ता वै द्वि᳘नाम्न्यो भवन्ति॥  
द्वन्द्वं वै᳘ वीर्यं᳘ वीर्य᳘वत्यः सुवान्ता इ᳘ति त᳘स्माद्द्वि᳘नाम्न्यो भवन्ति॥  
## १५
अ᳘थाहाग्न᳘ये स्विष्टकृते᳘ ऽनुब्रूही᳘ति॥  
तद्यद᳘न्तरेणा᳘हुती एतत्क᳘र्म क्रिय᳘त एष वै᳘ प्रजा᳘पतिर्य᳘ एष᳘ यज्ञ᳘स्ताय᳘ते य᳘स्मादिमाः᳘ प्रजाः प्र᳘जाता एत᳘म्वेवा᳘प्येतर्ह्य᳘नु प्र᳘जायन्तेत᳘देनम् मध्यत᳘ एॗवैत᳘स्य प्रजा᳘पतेर्द᳘धाति मध्यतः᳘ सुवति त᳘स्माद᳘न्तरेणा᳘हुती एतत्क᳘र्म क्रियत आश्रा᳘व्याहाग्न᳘ये स्विष्टकृ᳘ते प्रेष्ये᳘ति व᳘षट्कृते जुहोति॥  
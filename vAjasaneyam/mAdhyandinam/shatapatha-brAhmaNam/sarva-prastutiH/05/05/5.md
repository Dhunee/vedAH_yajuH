+++
title = "५"

+++
## ०१
ऐन्द्रवैष्णवं द्वा᳘दशकपालम् पुरोडा᳘शं नि᳘र्वपति॥  
तद्य᳘देत᳘या य᳘जते वृत्रे᳘ ह वा᳘ इदम᳘ग्रे स᳘र्वनाम यदृ᳘चो यद्य᳘जूंषि यत्सा᳘मानि त᳘स्मा इ᳘न्द्रो व᳘ज्रम् प्रा᳘जिहीर्षत्॥  
## ०२
स᳘ ह वि᳘ष्णुमुवाच॥  
वृत्रा᳘य वै वज्रम् प्र᳘हरिष्याम्य᳘नु मा तिष्ठस्वे᳘ति तथे᳘ति ह वि᳘ष्णुरुवाचा᳘नु त्वा स्थास्ये प्र᳘हरे᳘ति त᳘स्मा इ᳘न्द्रो व᳘ज्रमु᳘द्ययाम स उ᳘द्यताद्व᳘ज्राद्वृत्रो᳘ बिभयां᳘ चकार॥  
## ०३
स᳘ होवाच॥  
अ᳘स्ति वा᳘ इदं᳘ वीर्यं᳘ तन्नु᳘ ते प्र᳘यछानि मा तु᳘ [^1] मे प्र᳘हार्षीरि᳘ति त᳘स्मै य᳘जूंषि प्रा᳘यछत्त᳘स्मै द्विती᳘यमु᳘द्ययाम॥  

[^1]: मा नु᳘ ABC.

## ०४
स᳘ होवाच॥  
अ᳘स्ति वा᳘ इदं᳘ वीर्यं᳘ तन्नु᳘ ते प्र᳘यछानि मा तु᳘ [^2] मे प्र᳘हार्षीरि᳘ति त᳘स्मा ऋ᳘चः प्रा᳘यछत्त᳘स्मै तृती᳘यमु᳘द्ययाम॥  

[^2]: मा नु AB.

## ०५
अ᳘स्ति वा᳘ इदं᳘ वीर्यं᳘ तन्नु᳘ ते प्र᳘यछानि मा तु᳘ मे प्र᳘हाषीरि᳘ति त᳘स्मै सा᳘मानि प्रा᳘यछत्त᳘स्माद᳘प्येत᳘र्ह्येव᳘मेॗवैर्वे᳘दैर्यज्ञं᳘ तन्वते य᳘जुर्भिरेवाग्रे᳘ ऽथर्ग्भिर᳘थ सा᳘मभिरेव᳘ᳫं᳘ ह्यस्मा एतत्प्रा᳘यछत्॥  
## ०६
त᳘स्य यो यो᳘निराशय [^3] आ᳘स॥  
त᳘मनुपरामृ᳘श्य संलु᳘प्याछिनॗत्सैषे᳘ष्टिरभवत्तद्य᳘देत᳘स्मिन्नाशये [^4] त्रि᳘धातुरिवैषा᳘ विद्या᳘शेत त᳘स्मात्त्रैधातवी ना᳘म॥  

[^3]: यो᳘ योनि B pr. m. C. 
[^4]: संलुप्या᳘छिन᳘ A. 

## ०७
अ᳘थ य᳘दैन्द्रावैष्णव᳘ᳫं᳘ हविर्भ᳘वति॥  
इ᳘न्द्रो हि व᳘ज्रमुद᳘यछद्वि᳘ष्णुरन्व᳘तिष्ठत॥  
## ०८
अ᳘थ यद्द्वा᳘दशकपालो भ᳘वति॥  
द्वा᳘दश वै मा᳘साः संवत्सरस्य संवत्सर᳘सम्मितैषे᳘ष्टिस्त᳘स्माद्द्वा᳘दशकपालो भवति॥  
## ०९
त᳘मुभ᳘येषां व्रीहियवा᳘णां गृह्णाति॥  
व्रीहिम᳘यमेवा᳘ग्रे पि᳘ण्डम᳘धिश्रयति तद्य᳘जुषां रूपम᳘थ यवम᳘यं त᳘दृचां᳘ रूपम᳘थ व्रीहिम᳘यं तत्सा᳘म्नां रूप त᳘देत᳘त्त्रय्यै᳘ विद्या᳘यै रूपं᳘ क्रियतेॗ सैषा᳘ राजसूययाजि᳘न उदवसानीये᳘ष्टिर्भवति॥  
## १०
स᳘र्वान्वा᳘ एष᳘ यज्ञक्रतून᳘वरुन्द्धे॥  
स᳘र्वा इ᳘ष्टीर᳘पि दर्विहोमान्यो᳘ राजसू᳘येन य᳘जते त᳘स्य यात᳘यामेव यज्ञो᳘ भवतिॗ सो ऽस्मात्प᳘राङिव भवत्येता᳘वान्वै स᳘र्वो यज्ञो या᳘वानेष᳘ त्रयो वे᳘दस्त᳘स्यैत᳘द्रूपं᳘ [^5] क्रियत एष यो᳘निराशयस्त᳘देते᳘न त्रये᳘ण वे᳘देन पु᳘नर्यज्ञमा᳘रभते त᳘थास्या᳘यातयामा यज्ञो भ᳘वति त᳘थो अस्मान्न प᳘राङ् भवति॥  

[^5]: त्रयो वे᳘दस्त᳘स्मै A.

## ११
स᳘र्वान्वा᳘ एष᳘ यज्ञक्रतून᳘वरुन्द्धे॥  
स᳘र्वा इ᳘ष्टीर᳘पि दर्विहोमान्यो᳘ राजसू᳘येन य᳘जते देव᳘सृष्टो वा᳘ एषे᳘ष्टिर्य᳘त्त्रैधातव्य᳘न᳘या मे᳘ ऽपीष्ट᳘मसदनया᳘पि सूया [^6] इ᳘ति त᳘स्माद्वा᳘ एषा᳘ राजसूययाजि᳘न उदवसानीये᳘ष्ठिर्भवति॥  

[^6]: सू᳘या A. 

## १२
अ᳘थो यः᳘ सह᳘स्रं वा भू᳘यो वा दद्या᳘त्॥  
त᳘स्य हा᳘प्युदवसानी᳘या स्याद्रिरिचान᳘ इव वा᳘ एष᳘ भवति यः᳘ सह᳘स्रं वा भू᳘यो वा द᳘दात्येतद्वै᳘ सह᳘स्रं वाचः प्र᳘जातं य᳘देष᳘ त्रयो वे᳘दस्त᳘त्सह᳘स्रेण रिरिचानम् पु᳘नरा᳘प्याययति त᳘स्मादु ह तस्या᳘प्युदवसानी᳘या स्यात्॥  
## १३
अ᳘थो ये᳘ दीर्घसत्त्रमा᳘सीरन्॥  
संवत्सरं᳘ वा भू᳘यो वा ते᳘षाᳫं हा᳘प्युदवसानी᳘य स्यात्स᳘र्वं वै ते᳘षामाप्त᳘म् भवति स᳘र्वं जितं ये᳘ दीर्घसत्त्रमासते संवत्सरं᳘ वा भूयो वा स᳘र्वमेषा त᳘स्मादु ह ते᳘षाम᳘प्युदवसानी᳘या स्यात्॥  
## १४
अ᳘थो हैनया᳘प्यभि᳘चरेत्॥  
एत᳘या वै᳘ भद्रसेन᳘माजातशत्रवमा᳘रुणिरभि᳘चचार क्षिप्रं कि᳘लास्तृणुते᳘ति ह स्माह या᳘ज्ञवल्क्यो᳘ ऽपि ह वा᳘ एनये᳘न्द्रो वृत्र᳘स्यास्था᳘नमछिनद᳘पि ह वा᳘ एनयास्था᳘नं छिनत्ति य᳘ एनयाभिच᳘रति त᳘स्मादु हैनया᳘प्यभि᳘चरेत्॥  
## १५
अ᳘थो हैनया᳘पि भिषज्येत्᳟᳟॥  
यं न्वेवै᳘कयर्चा᳘ भिष᳘ज्येदे᳘केन य᳘जुषै᳘केन सा᳘म्नाॗ तं न्वेॗवागदं᳘ [^7] कुर्यात्कि᳘मु यं᳘ त्रये᳘ण वे᳘देन त᳘स्मादु हैनया᳘पि भिषज्येत्॥  

[^7]: य᳘न्वे त᳘न्वे᳘ ABC.

## १६
त᳘स्यै त्री᳘णि शत᳘मानानि हि᳘रण्यानि द᳘क्षिणा॥  
ता᳘नि ब्रह्म᳘णे ददाति न वै᳘ ब्रह्मा प्र᳘चरति न᳘ स्तुते न᳘ शंसत्य᳘थ स य᳘शो न वै हि᳘रण्येन किं᳘ चन᳘ कुर्वन्त्य᳘थ तद्य᳘शस्त᳘स्मात्त्री᳘णि शत᳘मानानि ब्रह्म᳘णे ददाति॥  
## १७
तिस्रो᳘ धेनूर्हो᳘त्रे॥  
भूमा वै᳘ तिस्रो᳘ धेन᳘वो भूमा हो᳘ता त᳘स्मात्तिस्रो᳘ धेनूर्हो᳘त्रे॥  
## १८
त्री᳘णि वा᳘सांस्यध्वर्य᳘वे॥  
तनुते वा᳘ अध्वर्यु᳘र्यज्ञं तन्वते वा᳘सांसि त᳘स्मात्त्री᳘णि वा᳘सांस्यध्वर्य᳘वे गा᳘मग्नी᳘धे॥  
## १९
ता वा᳘ एताः᳟॥  
द्वा᳘दश वा त्र᳘योदश वा द᳘क्षिणा भवन्ति द्वा᳘दश वा वै त्र᳘योदश वा संवत्सर᳘स्य मासाः संवत्सर᳘सम्मितैषे᳘ष्टिस्त᳘स्माद्द्वा᳘दश वा त्र᳘योदश वा द᳘क्षिणा भवन्ति॥  
+++
title = "९"

+++
## ०१
तद्य᳘त्रैत᳘द्द्वादशाहे᳘नॗ व्यूढछन्दसा य᳘जते॥  
तद्ग्र᳘हाॗन्व्यूहतिॗ व्यूहत उद्गाता᳘ च हो᳘ता च छ᳘न्दांसि स᳘ एष प्र᳘ज्ञा᳘त एव पू᳘र्वस्त्र्यहो᳘ भवति स᳘मूडछन्दास्त᳘दैन्द्रवायवा᳘ग्रान्गृह्णाति॥  
## ०२
अ᳘थ चतुर्थे᳘ ऽहॗन्व्यूहति॥  
ग्र᳘हाॗन्यूहन्ति छ᳘न्दांसि त᳘दाग्रयणा᳘ग्रान् गृह्णाति प्राजापत्यं वा᳘ एत᳘च्चतुर्थम᳘हर्भवत्यात्मा वा᳘ आग्रयण आत्मा वै᳘ प्रजा᳘पतिस्त᳘स्मादाग्रयणा᳘ग्रान्गृह्णाति॥  
## ०३
तं᳘ गृहीत्वा न᳘ सादयति॥  
प्राणा वै ग्र᳘हा ने᳘त्प्राणा᳘न्मोह᳘यानी᳘ति मोह᳘येद्ध प्राणान्य᳘साद᳘येत्तं᳘ धार᳘यन्त एवो᳘पासते᳘ ऽथ ग्र᳘हान् गृह्णात्य᳘थ यदा ग्र᳘हान् गृह्णात्य᳘थ य᳘त्रैॗवैत᳘स्य कालस्त᳘देनᳫं हिंकृ᳘त्य सादयत्यथैतत्प्र᳘ज्ञातमेव᳘ पञ्चमम᳘हर्भवति त᳘दैन्द्रवायवा᳘ग्रान् गृह्णाति॥  
## ०४
अ᳘थ षष्ठे᳘ ऽहॗन्व्यूहति॥  
ग्र᳘हाॗन्व्यूहन्ति छ᳘न्दांसि त᳘छुक्रा᳘ग्रान् गृह्णात्यैन्द्रं वा᳘ एतत्षष्ठम᳘हर्भवत्येष वै᳘ शुक्रो य᳘ एष त᳘पत्येष᳘ उ एवे᳘न्द्रस्त᳘स्माछुक्रा᳘ग्रान् गृह्णाति॥  
## ०५
तं᳘ गृहीत्वा न᳘ सादयति॥  
प्राणा वै ग्र᳘हा ने᳘त्प्राणान्मोह᳘यानी᳘ति मोह᳘येद्ध प्राणान्य᳘त्साद᳘येत्तं᳘ धार᳘यन्त एवो᳘पासते᳘ ऽथ ग्र᳘हान् गृह्णात्य᳘थ यदा ग्र᳘हान् गृह्णात्य᳘थ य᳘त्रैॗवैत᳘स्य कालस्त᳘देनᳫं सादयति॥  
## ०६
अ᳘थ सप्तमे᳘ ऽहॗन्व्यूहति॥  
ग्र᳘हाॗन्व्यूहन्ति छ᳘न्दांसि त᳘छुक्रा᳘ग्रान् गृह्णाति बा᳘र्हतं वा᳘ एत᳘त्सप्तमम᳘हर्भवत्येष वै᳘ शुक्रो य᳘ एष त᳘पत्येष उ एव᳘ बृहंस्त᳘स्माछुक्रा᳘ग्रान् गृह्णाति॥  
## ०७
तं᳘ गृहीत्वा न᳘ सादयति॥  
प्राणा वै ग्र᳘हा ने᳘त्प्राणा᳘न्मोह᳘यानी᳘ति मोह᳘येद्ध प्राणान्य᳘त्साद᳘येत्तं᳘ धार᳘यन्त एवो᳘पासते᳘ ऽथ ग्र᳘हान् गृह्णात्य᳘थ यदा ग्र᳘हान् गृह्णात्य᳘थ य᳘त्रैॗवैत᳘स्य कालस्त᳘देनᳫं सादयत्य᳘थैतत्प्र᳘ज्ञातमेॗवाष्टमम᳘हर्भवति त᳘दैन्द्रवायवा᳘ग्रान् गृह्णाति॥  
## ०८
अ᳘थ नवमे᳘ ऽहॗन्व्यूहति॥  
ग्र᳘हाॗन्व्यूहन्ति छ᳘न्दांसि त᳘दाग्रयणा᳘ग्रान् गृह्णाति जा᳘गतं वा᳘ एत᳘न्नवमम᳘हर्भवत्यात्मा वा᳘ आग्रयणः स᳘र्वं वा᳘ इद᳘मात्मा ज᳘गत्त᳘स्मादाग्रयणा᳘ग्रान् गृह्णाति॥  
## ०९
तं᳘ गृहीत्वा न᳘ सादयति॥  
प्राणा वै ग्र᳘हा ने᳘त्प्राणा᳘न्मोह᳘यानी᳘ति मोह᳘येद्ध प्राणान्य᳘त्साद᳘येत्तं धार᳘यन्त एॗवोपासते᳘ ऽथ ग्र᳘हान् गृह्णात्य᳘थ यदा ग्र᳘हान् गृह्णात्य᳘थ य᳘त्रैॗवैत᳘स्य कालस्त᳘देनᳫं हिंकृ᳘त्य सादयति॥  
## १०
त᳘दाहुः॥  
नॗ व्यूहेद्ग्र᳘हान्प्राणा वै ग्र᳘हा ने᳘त्प्राणा᳘न्मोह᳘यानी᳘ति मोह᳘येद्ध प्राणान्यद्व्यू᳘हेत्त᳘स्मान्नॗ व्यूहेत्॥  
## ११
त᳘दुॗ व्यूहेदेव᳟॥  
अ᳘ङ्गानि वै ग्र᳘हाः का᳘मं वा᳘ इमान्य᳘ङ्गानि [^1] व्यत्या᳘सं शेते त᳘स्मादुॗ व्यूहेदेव᳟॥  

[^1]: का᳘मन्वा᳘ऽइमा AB.

## १२
त᳘दुॗ नैवॗ व्यूहेत्॥  
प्राणा वै ग्र᳘हा ने᳘त्प्राणा᳘न्मोह᳘यानी᳘ति मोह᳘येद्ध प्राणान्यद्व्यू᳘हेत्त᳘स्मान्नॗ व्यूहेत्॥  
## १३
किं नु त᳘त्राध्वर्यो᳟॥  
य᳘दुद्गाता᳘ च हो᳘ता च छ᳘न्दांसि व्यू᳘हत एतद्वा᳘ अधर्युॗर्व्यूहति ग्र᳘हान्य᳘दैन्द्रवायवा᳘ग्रान्प्रातःसवने᳘ गृह्णा᳘ति शुक्रा᳘ग्रान्मा᳘ध्यन्दिने स᳘वन आग्रयणा᳘ग्रांस्तृतीयसवने᳟॥  
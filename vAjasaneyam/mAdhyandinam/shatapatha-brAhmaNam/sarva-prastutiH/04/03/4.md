+++
title = "४"

+++


##  ०१
<details><summary>मूलम् - Weber</summary>

घ्न᳘न्ति वा᳘ एत᳘द्यज्ञ᳘म्॥  
य᳘देनं तन्व᳘ते यॗन्न्वेव रा᳘जानमभिषुण्व᳘न्ति तत्तं᳘ [^wbr_1] घ्नन्ति य᳘त्पशु᳘ᳫं᳘ संज्ञप᳘यन्ति विशा᳘सति तत्तं᳘ घ्नन्त्युलूखलमुसला᳘भ्यां दृषदुपला᳘भ्याᳫं हविर्यज्ञं᳘ घ्नन्ति॥  

[^wbr_1]: तत्तँ᳘ AB. सँज्ञ AB.
</details>

##  ०२
<details><summary>मूलम् - Weber</summary>

स᳘ एष᳘ यज्ञो᳘ हतो न᳘ ददक्षे॥  
तं᳘ देवा द᳘क्षिणाभिरदक्षयंस्तद्य᳘देनं द᳘क्षिणाभिर᳘दक्षयंस्त᳘स्माद्द᳘क्षिणा ना᳘म तद्य᳘देवा᳘त्र यज्ञ᳘स्य हत᳘स्य व्य᳘थते त᳘देॗवास्यैतद्द᳘क्षिणाभिर्दक्षयत्य᳘थ स᳘मृद्ध एव᳘ यज्ञो᳘ भवति त᳘स्माद्द᳘क्षिणा ददाति॥
</details>

##  ०३
<details><summary>मूलम् - Weber</summary>

तद्वै षड्द्वा᳘दशे᳘त्येव᳘ हविर्यज्ञे᳘ ददति॥  
न᳘ हॗ त्वेवा᳘शतदक्षिणः सौ᳘म्यो ऽध्वरः᳘ स्यादेष वै᳘ प्रत्य᳘क्षं यज्ञो य᳘त्प्रजा᳘पतिः पु᳘रुषो वै᳘ प्रजा᳘पतेर्ने᳘दिॗष्ठᳫं सो ऽयं᳘ शता᳘युः शत᳘तेजाः शत᳘वीर्यस्तं᳘ शते᳘नैव᳘ दक्ष᳘यति ना᳘शते᳘न त᳘स्मान्ना᳘शतदक्षिणः सौॗम्यो ऽध्वरः᳘ स्याॗन्नो हैवा᳘शतदक्षिणेन य᳘जमानस्यर्त्वि᳘क्स्यान्ने᳘दस्याक्षिभूर᳘सानि य᳘मिमे᳘ हनिष्य᳘न्त्येव न᳘ दक्षयिष्यन्ती᳘ति॥
</details>

##  ०४
<details><summary>मूलम् - Weber</summary>

द्वया वै᳘ देवा᳘ देवाः᳟॥  
अ᳘हैव᳘ देवा अ᳘थ ये᳘ ब्राह्मणाः᳘ शुश्रुवा᳘ᳫं᳘सो ऽनूचानास्ते᳘ मनुष्यदेवास्ते᳘षां द्वेधाविभक्त᳘ एव᳘ यज्ञ आ᳘हुतय एव᳘ देवा᳘नां द᳘क्षिणा मनुष्यदेवा᳘नाम् ब्राह्मणा᳘नां शुश्रुवु᳘षामनूचाना᳘नामा᳘हुतिभिरेव᳘ देवा᳘न्प्रीणा᳘ति द᳘क्षिणाभिर्मनुष्यदेवा᳘न्ब्राह्मणा᳘ञ्छुश्रुवु᳘षो ऽनूचानांस्त᳘ एनमुभ᳘ये देवाः᳘ प्रीताः᳘ स्वर्गं᳘ लोक᳘मभि᳘वहन्ति॥
</details>

##  ०५
<details><summary>मूलम् - Weber</summary>

ता वा᳘ एताः᳟॥  
ऋत्वि᳘जामेव द᳘क्षिणा अन्यं वा᳘ एत᳘ एत᳘स्यात्मा᳘नᳫं स᳘ᳫं᳘स्कुर्वन्त्येतं᳘ यज्ञ᳘मृङ्म᳘यं यजुर्म᳘यᳫं सामम᳘यमाहुतिॗम᳘यᳫं सो ऽस्यामु᳘ष्मिंलोक᳘ आत्मा᳘ भवति तद्ये मा᳘जीजनन्ते᳘ति त᳘स्मादृत्वि᳘ग्भ्य एव द᳘क्षिणा दद्यान्ना᳘नृत्विग्भ्यः॥
</details>

##  ०६
<details><summary>मूलम् - Weber</summary>

अ᳘थ प्रतिपरे᳘त्य गा᳘र्हपत्यम्॥  
दक्षिणा᳘नि जुहोति स᳘ दशाहोमी᳘ये वा᳘ससि हि᳘रण्यम् प्रब᳘ध्यावधा᳘य जुहोति देवलोके मे᳘ ऽप्यसदि᳘ति वै᳘ यजते यो य᳘जतेॗ सो ऽस्यैष᳘ यज्ञो᳘ देवलोक᳘मेॗवाभिप्रै᳘ति त᳘दनू᳘ची द᳘क्षिणा यां द᳘दातिॗ सैति द᳘क्षिणामन्वार᳘भ्य य᳘जमानः॥
</details>

##  ०७
<details><summary>मूलम् - Weber</summary>

च᳘तस्रो वै द᳘क्षिणाः॥  
हि᳘रण्यं गौर्वासो᳘ ऽश्वो न वै तद᳘वकल्पते यद᳘श्वस्य पा᳘दमवध्याद्य᳘द्वा गौः पा᳘दमवदध्यात्त᳘स्माद्दशाहोमी᳘ये वा᳘ससि हि᳘रण्यम् प्रब᳘ध्यावधा᳘य जुहोति॥
</details>

##  ०८
<details><summary>मूलम् - Weber</summary>

सौरी᳘भ्यामृग्भ्यां᳘ जुहोति॥  
त᳘मसा वा᳘ असौ᳘ लोॗको ऽन्त᳘र्हितः स᳘ एते᳘न ज्यो᳘तिषा त᳘मो ऽपह᳘त्य स्वर्गं᳘ लोक᳘मुपसं᳘क्रामति त᳘स्मात्सौरी᳘भ्यामृग्भ्यां जुहोति॥
</details>

##  ०९
<details><summary>मूलम् - Weber</summary>

स᳘ जुहोति॥  
उ᳘दु त्यं᳘ जातॗवेदसं देवं᳘ वहन्ति केत᳘वः॥  
दृशे वि᳘श्वाय सू᳘र्यᳫं स्वाहे᳘त्यत᳘या गायत्र्या᳘ गायत्री वा᳘ इय᳘म् पृथिवीॗ सेय᳘म् प्रतिष्ठा त᳘दस्या᳘मेॗवैत᳘त्प्रतिष्ठा᳘याम् प्र᳘तितिष्ठति॥
</details>

##  १०
<details><summary>मूलम् - Weber</summary>

अ᳘थ द्विती᳘यां जुहोति॥  
चित्रं᳘ देवा᳘नामु᳘दगाद᳘नीकं च᳘क्षुर्मित्र᳘स्य व᳘रुणस्याग्नेः᳟॥  
आ᳘प्रा द्या᳘वापृथिवी᳘ अन्त᳘रिक्षᳫं सू᳘र्य आत्मा ज᳘गतस्तस्थु᳘षश्च स्वाहे᳘त्येत᳘या त्रिष्टु᳘भा लोक᳘मेॗवैत᳘योपप्रै᳘ति॥
</details>

##  ११
<details><summary>मूलम् - Weber</summary>

अथा᳘ग्नीध्रे॥  
द्वे वै᳘कां वा जुहोति तद्य᳘दग्नावा᳘ग्नीध्रे द्वे वै᳘कां वा जुहो᳘त्यग्निर्वै᳘ पशूना᳘मीष्टे त᳘ एनमभि᳘तः परिणि᳘विशन्ते त᳘मेतया᳘हुत्या प्रीणातिॗ सो ऽस्मै प्रीतोॗ ऽनुमन्यते तेना᳘नुमतां ददाति॥
</details>

##  १२
<details><summary>मूलम् - Weber</summary>

स᳘ जुहोति॥  
अ᳘ग्ने न᳘य मुप᳘था राये᳘ अस्मान्वि᳘श्वानि देव वयु᳘नानि विद्वा᳘न्॥  
युयोध्य᳘स्म᳘ज्जुहुराणमे᳘नो भू᳘यिष्ठां ते न᳘मौक्तिं विधेम स्वाहेत्य᳘थ यद्य᳘श्वं युक्तं वा᳘युक्तं वा दास्यन्त्स्याद᳘थ द्विती᳘यां जुहुयाद्य᳘द्यु न ना᳘द्रियेत॥
</details>

##  १३
<details><summary>मूलम् - Weber</summary>

स᳘ जुहोति॥  
अयं᳘ नो अग्निर्व᳘रिवस्कृणोत्वयम् मृ᳘धः पुर᳘ एतु प्रभिन्द᳘न् अयं वा᳘जान्जयतु वा᳘जसातावयं श᳘त्रून्जयतु ज᳘र्हृषाणः स्वाहे᳘ति वाजसा ह्य᳘श्वः॥
</details>

##  १४
<details><summary>मूलम् - Weber</summary>

अ᳘थ हि᳘रण्यमादा᳘य शा᳘लामभ्यै᳘ति॥  
द᳘क्षिणेन वे᳘दिं द᳘क्षिणा उ᳘पतिष्ठन्ते सो᳘ ऽग्रेण शा᳘लां ति᳘ष्ठन्नभि᳘मन्त्रयते रूपे᳘ण वो रूपमभ्या᳘गामि᳘ति न᳘ ह वा अ᳘ग्रे पश᳘वो दा᳘नाय चक्षमिरेॗ ते ऽपनिधा᳘य स्वा᳘नि रुपा᳘णि श᳘रीरैः प्रत्यु᳘पातिष्ठन्त ता᳘नेत᳘द्देवाः स्वै᳘रेव᳘ रूपै᳘र्यज्ञस्या᳘र्धादु᳘पायंस्ते स्वा᳘नि रूपा᳘णि जानाना᳘ अभ्य᳘वायंस्ते᳘ रात᳘मनसो᳘ ऽलं दा᳘नायाभवंस्त᳘थो एॗवैनानेष᳘ एतत्स्वै᳘रेव᳘ रूपै᳘र्यज्ञस्या᳘र्धादु᳘पैति ते स्वा᳘नि रूपा᳘णि जानाना᳘ अभ्य᳘वायन्ति ते᳘ रात᳘मनसो᳘ ऽलं दा᳘नाय भवन्ति॥
</details>

##  १५
<details><summary>मूलम् - Weber</summary>

तथो᳘ वो विश्व᳘वेदा वि᳘भजत्वि᳘ति॥  
ब्र᳘ह्म वै᳘ तुथस्त᳘देना ब्र᳘ह्मणा वि᳘भजति ब्र᳘ह्म वै᳘ दक्षिणी᳘यं चादक्षिणियं᳘ च वेद त᳘थो हास्यैता᳘ दक्षिणी᳘यायैव᳘ दत्ता᳘ भवन्ति नादक्षिणीया᳘य॥
</details>

##  १६
<details><summary>मूलम् - Weber</summary>

ऋत᳘स्य पथा प्रेते᳘ति॥  
यो वै᳘ देवा᳘नाम् पथै᳘ति स᳘ ऋत᳘स्य पॗथैति चन्द्र᳘दक्षिणा इ᳘ति त᳘देते᳘न ज्यो᳘तिषा यन्ति॥
</details>

##  १७
<details><summary>मूलम् - Weber</summary>

अ᳘थ स᳘दो ऽभ्यै᳘ति॥  
वि स्वः᳘ प᳘श्य व्य᳘न्तरिक्षमि᳘ति वि त्व᳘या द᳘क्षिणया लोकं᳘ ख्येषमि᳘त्येॗवैत᳘दाह॥
</details>

##  १८
<details><summary>मूलम् - Weber</summary>

अ᳘थ स᳘दः प्रे᳘क्षते॥  
य᳘तस्व सदॗस्यैरि᳘ति मा᳘ त्वा सदॗस्या अ᳘तिरिक्षते᳘त्येॗवैत᳘दाह॥
</details>

##  १९
<details><summary>मूलम् - Weber</summary>

अ᳘थ हि᳘रण्यमादाया᳘ग्नीध्रमभ्यै᳘ति॥  
ब्राह्मण᳘मद्य᳘ विदेयम् पितृम᳘न्तम् पैतृमत्यमि᳘ति यो वै᳘ ज्ञातो᳘ ज्ञातकुली᳘नः स᳘ पितृमा᳘न्पैतृमत्यो या वै᳘ ज्ञाताया᳘पि कतिपयीर्द᳘क्षिणा द᳘दाति ता᳘भिर्मह᳘ज्जयत्यृ᳘षिमार्षेयमि᳘ति यो वै᳘ ज्ञाॗतो ऽनूचानः स ऋ᳘षिरार्षेयः᳘ सुधा᳘तुदक्षिणामि᳘ति स हि᳘ सुधा᳘तुदक्षिणः॥
</details>

##  २०
<details><summary>मूलम् - Weber</summary>

अ᳘थैव᳘मुपस᳘द्य॥  
अग्नी᳘धे हि᳘रण्यं ददात्यस्म᳘द्राता देवत्रा᳘ गछते᳘ति यां वै᳘ रात᳘मना अ᳘विचिकित्सन्द᳘क्षिणां द᳘दाति त᳘या मह᳘ज्जयति देवत्रा᳘ गछते᳘ति देवलोके मे᳘ ऽप्यसदि᳘ति वै᳘ यजते यो य᳘जते त᳘द्देवलोक᳘ एॗवैनमेत᳘दपित्वि᳘नं करोति प्रदाता᳘रमा᳘विशते᳘ति मामा᳘विशते᳘त्येॗवैत᳘दाह त᳘थो हास्मादेताः प᳘राच्यो न प्र᳘णश्यन्ति तद्य᳘दग्नी᳘धे प्रथमा᳘य द᳘क्षिणां द᳘दात्य᳘तो हि वि᳘श्वे देवा᳘ अमृतत्व᳘मपा᳘जयंस्त᳘स्मादग्नी᳘धे प्रथमा᳘य द᳘क्षिणां ददाति॥
</details>

##  २१
<details><summary>मूलम् - Weber</summary>

अ᳘थैव᳘मेॗवोपस᳘द्य॥  
आत्रेया᳘य हि᳘रण्यं ददाति य᳘त्र वा᳘ अदः᳘ प्रातरनुवाक᳘मन्वाहुस्त᳘द्ध स्मैत᳘त्पुरा᳘ शंसन्त्य᳘त्रिर्वा ऋ᳘षीणाᳫं हो᳘तासा᳘थैतत्स᳘दो ऽसुरतमस᳘मभि᳘पुप्रुवे त ऋ᳘षयो᳘ त्रिमब्रुवन्ने᳘हि प्रत्य᳘ङ्ङिदं तमो᳘ ऽपजही᳘ति स᳘ एतत्तमो᳘ ऽपाहन्नयं वै ज्यो᳘तिर्य᳘ इदं त᳘मो ऽपाबधीदि᳘ति त᳘स्मा एतज्ज्यो᳘तिर्हि᳘रण्यं द᳘क्षिणामनयज्ज्यो᳘तिर्हि हि᳘रण्यं तद्वै स तत्ते᳘जसा वीॗर्येण᳘र्षिस्तमो᳘ ऽपजघाना᳘थैष᳘ एते᳘नैॗवैतज्ज्यो᳘तिषा तमो᳘ ऽपहन्ति त᳘स्मादात्रेया᳘य हि᳘रण्यं दधाति॥
</details>

##  २२
<details><summary>मूलम् - Weber</summary>

अ᳘थ ब्रह्म᳘णे॥  
ब्रह्मा हि᳘ यज्ञं᳘ दक्षिणॗतो ऽभिगोपायत्य᳘थोद्गात्रे᳘ ऽथ होत्रे᳘ ऽथाध्वर्यु᳘भ्याᳫं हविर्धा᳘न आ᳘सीनाभ्याम᳘थ पु᳘नरे᳘त्य प्रस्तोत्रे᳘ ऽथ मैत्रावरुणाया᳘थ ब्राह्मणाछंसीने᳘ ऽथ पोत्रे᳘ ऽथ नेष्ट्रे᳘ ऽथाछावाकाया᳘थोन्नेत्रे᳘ ऽथ ग्रावस्तु᳘ते ऽथ सुब्रह्मण्या᳘यै प्रतिहर्त्र᳘ उत्तमा᳘य ददाति प्रतिहर्ता वा᳘ एषॗ सो ऽस्मा एत᳘दन्ततः प्र᳘तिहरति त᳘थो हास्मादेताः प᳘राच्यो न प्र᳘णश्यन्ति॥
</details>

##  २३
<details><summary>मूलम् - Weber</summary>

अ᳘थाहे᳘न्द्राय मरु᳘त्वते᳘ ऽनुब्रूही᳘ति॥  
य᳘त्र वै᳘ प्रजा᳘पतिर᳘ग्रे ददौ तद्धे᳘न्द्र ईक्षां᳘ चक्रे स᳘र्वं वा᳘ अय᳘मिदं᳘ दास्यतिॗ नास्म᳘भ्यं किं᳘ चन प᳘रिशेक्ष्यती᳘ति स᳘ एतं व᳘ज्रमु᳘दयछदि᳘न्द्राय मरु᳘त्व᳘ते᳘ ऽनुब्रूहीत्य᳘दानाय त᳘तोॗ नाददात्स᳘ एषो᳘ ऽप्येत᳘र्हि त᳘थैव व᳘ज्र उ᳘द्यम्यत इ᳘न्द्राय मरु᳘त्वते᳘ ऽनुब्रूहीत्य᳘दानाय त᳘तो न᳘ ददाति॥
</details>

##  २४
<details><summary>मूलम् - Weber</summary>

च᳘तस्रो वै द᳘क्षिणाः॥  
हि᳘रण्यमा᳘युरेॗवैते᳘नात्म᳘नस्त्रायत आ᳘युर्हि हि᳘रण्यं त᳘दग्न᳘य आ᳘ग्नीध्रं कुर्वॗते ऽददात्त᳘स्माद᳘प्येत᳘र्ह्यग्नी᳘धे हि᳘रण्यं दीयते॥
</details>

##  २५
<details><summary>मूलम् - Weber</summary>

अ᳘थ गौः᳟॥  
प्राण᳘मेॗवैत᳘यात्म᳘नस्त्रायते प्राणो हि गौर᳘न्नᳫं हि गौर᳘न्नᳫं हि᳘ प्राणस्तां᳘ रुद्रा᳘य हो᳘त्रे ऽददात्॥
</details>

##  २६
<details><summary>मूलम् - Weber</summary>

अ᳘थ वा᳘सः॥  
त्व᳘चमेॗवैते᳘नात्म᳘नस्त्रायते त्वग्घि वा᳘सस्तद्बृ᳘हस्प᳘तय उद्गा᳘यते ऽददात्॥
</details>

##  २७
<details><summary>मूलम् - Weber</summary>

अथा᳘श्वः॥  
व᳘ज्रो वा अ᳘श्वो व᳘ज्रमेॗवैत᳘त्पुरोगां᳘ कुरुते यमलोके मे᳘ ऽप्यसदि᳘ति वै᳘ यजते यो य᳘जते त᳘द्यमलोक᳘ एॗवैनमेत᳘दपित्वि᳘नं करोति तं᳘ यमा᳘य ब्रह्म᳘णे ऽददात्॥
</details>

##  २८
<details><summary>मूलम् - Weber</summary>

स हि᳘रण्यम् प्र᳘त्येति॥  
अग्न᳘ये त्वा म᳘ह्यं व᳘रुणो ददात्वि᳘त्यग्न᳘येॗ ह्येतद्व᳘रुणो᳘ ऽदधात्सो ऽमृतत्व᳘मशीया᳘युर्दात्र᳘ एधि म᳘यो म᳘ह्यम् प्रतिग्रहीत्र इ᳘ति॥
</details>

##  २९
<details><summary>मूलम् - Weber</summary>

अ᳘थ गाम् प्र᳘त्येति॥  
रुद्रा᳘य त्वा म᳘ह्यं व᳘रुणो ददात्वि᳘ति रुद्रा᳘य ह्येतां व᳘रुणो᳘ ऽददाॗत्सो ऽमृतत्व᳘मशीय प्राणो᳘ दात्र᳘ एधि व᳘यो म᳘ह्यम् प्रतिग्रहीत्र इ᳘ति॥
</details>

##  ३०
<details><summary>मूलम् - Weber</summary>

अ᳘थ वा᳘सः प्र᳘त्येति॥  
बृ᳘हस्प᳘तये त्वा म᳘ह्यं व᳘रुणो ददात्वि᳘ति बृ᳘हस्प᳘तयेॗ ह्येतद्व᳘रुणो ऽददाॗत्सो ऽमृतत्व᳘मशीय त्व᳘ग्दात्र᳘ एधि म᳘यो म᳘ह्यम् प्रतिग्रहीत्र इ᳘ति॥
</details>

##  ३१
<details><summary>मूलम् - Weber</summary>

अथा᳘श्वम् प्र᳘त्येति॥  
यमा᳘य त्वा म᳘ह्यं व᳘रुणो ददात्वि᳘ति यमा᳘यॗ ह्येतं व᳘रुणो᳘ ऽददाॗत्सो ऽमृतत्व᳘मशीय ह᳘यो दात्र᳘ एधि व᳘यो म᳘ह्यम् प्रतिग्रहीत्र इ᳘ति॥
</details>

##  ३२
<details><summary>मूलम् - Weber</summary>

अ᳘थ य᳘दन्यद्द᳘दाति॥  
का᳘मेनैव त᳘द्ददातीदम् मे᳘ ऽप्यमु᳘त्रासादि᳘ति तत्प्र᳘त्येतिॗ को ऽदात्क᳘स्मा अदात्का᳘मो ऽदात्का᳘मायादात् का᳘मो दाता का᳘मः प्रतिग्रहीता का᳘मैत᳘त्त इ᳘ति त᳘द्देव᳘ताया अ᳘तिदिशति॥
</details>

##  ३३
<details><summary>मूलम् - Weber</summary>

त᳘दाहुः॥  
न᳘ देव᳘ताया अ᳘तिदिशेदिदं वै यां᳘ देव᳘ताᳫं समिन्द्धे [^wbr_2] सा दी᳘प्यमाना श्वः᳘-श्वः श्रे᳘यसी भवतीदं वै य᳘स्मिन्नग्ना᳘वभ्याद᳘धति स दी᳘प्यमान एव श्वः᳘-श्वः श्रे᳘यान्भवति श्वः᳘-श्वो ह वै श्रे᳘यान्भवति य᳘ एवं᳘ विद्वा᳘न्प्रतिगृह्णा᳘ति तद्य᳘था स᳘मिद्धे जुहुया᳘देव᳘मेतां᳘ जुहोति या᳘मधीयते द᳘दाति त᳘स्मादधीयन्ना᳘तिदिशेत्॥ 

[^wbr_2]: स᳘मिन्द्धे AB.
</details>
+++
title = "५"

+++


##  ०१
<details><summary>मूलम् - Weber</summary>

ग्र᳘हान्गृहीॗत्वा॥  
उपनिष्क्र᳘म्य विप्रु᳘षाᳫं हो᳘मं जुहोति तद्य᳘द्विप्रु᳘षाᳫं हो᳘मं जुहो᳘ति या᳘ एॗवास्या᳘त्र विप्रु᳘ष स्क᳘न्दन्ति ता एॗवैतदाहवनी᳘ये स्वगा᳘करोत्याहवनीयो ह्या᳘हुतीनाम् प्रतिष्ठा त᳘स्माद्विप्रु᳘षाᳫं हो᳘मं जुहोति॥
</details>

##  ०२
<details><summary>मूलम् - Weber</summary>

स᳘ जुहोति॥  
य᳘स्ते द्रप्स स्क᳘न्दति य᳘स्ते अंशुरि᳘ति यो वै᳘ स्तोक स्क᳘न्दति स᳘ द्रप्सस्तत्त᳘माह य᳘स्ते अंशुरि᳘ति त᳘दंशु᳘माह ग्रा᳘वच्युतो धिष᳘णयोरुप᳘स्थादि᳘ति ग्रा᳘व्णा हि᳘ च्युॗतो ऽधिष᳘वणाभ्याᳫं स्क᳘न्दत्यध्वर्यो᳘र्वा प᳘रि वा यः᳘ पवि᳘त्रादि᳘त्यध्वर्यो᳘र्वा हि᳘ पाणि᳘भ्याᳫं स्क᳘न्दति पवि᳘त्राद्वा तं ते जुहोमि म᳘नसा व᳘षट्कृतᳫं स्वाहे᳘ति तद्य᳘था व᳘षट्कृतᳫं हुत᳘मेव᳘मस्यैत᳘द्भवति॥
</details>

##  ०३
<details><summary>मूलम् - Weber</summary>

अ᳘थ स्तीर्णा᳘यै वे᳘देः॥  
द्वे तृ᳘णे अध्वर्युरा᳘दत्ते ता᳘वध्वर्यू᳘ प्रथमौ प्र᳘तिपद्ये᳘ते प्राणोदानौ᳘ यज्ञस्या᳘थ प्रस्तोता वा᳘गेव᳘ यज्ञस्या᳘थोद्गाॗताॗत्मैव᳘ प्रजा᳘पतिर्यज्ञस्या᳘थ प्रतिहर्ता᳘ भिष᳘ग्वा व्यानो᳘ वा॥
</details>

##  ०४
<details><summary>मूलम् - Weber</summary>

तान्वा एता᳘न्॥  
प᳘ञ्चर्त्वि᳘जो य᳘जमानो ऽन्वा᳘रभत एता᳘वान्वै᳘स᳘र्वो यज्ञो या᳘वन्त एते प᳘ञ्चर्त्विजो भ᳘वन्ति पा᳘ङ्क्तो वै᳘ यज्ञस्त᳘द्यज्ञ᳘मेॗवैतद्य᳘जमानो ऽन्वा᳘रभते॥
</details>

##  ०५
<details><summary>मूलम् - Weber</summary>

अ᳘थान्यतरत्तृ᳘णम्॥  
चा᳘त्वालमभिप्रा᳘स्यति देवा᳘नामुत्क्र᳘मणमसी᳘ति य᳘त्र वै᳘ देवा᳘ यज्ञे᳘न स्वर्गं᳘ लोक᳘ᳫं᳘ समा᳘श्नुवत त᳘ एत᳘स्माच्चा᳘त्वालादूर्ध्वाः᳘ स्वर्गं᳘ लोक᳘मुपो᳘दक्रामंस्तद्य᳘जमानमेॗवैत᳘त्स्वर्ग्य᳘म् प᳘न्थानमनुसं᳘ख्यापयति॥
</details>

##  ०६
<details><summary>मूलम् - Weber</summary>

अ᳘थान्यतरत्तृ᳘णम्॥  
पुर᳘स्तादुद्गातॄणामुपास्यति तूष्णि᳘मेव स्तो᳘मो वा᳘ एष᳘ प्रजा᳘पतिर्य᳘दुद्गाता᳘रः स᳘ इदᳫं स᳘र्वं युत᳘ इदᳫं स᳘र्वᳫं स᳘म्भवति त᳘स्मा एॗवैतत्तृ᳘णम᳘पिदधाति त᳘थो हाध्वर्युं न᳘ युतेॗ नैनᳫं स᳘म्भवत्य᳘थ यदा ज᳘पन्ति-जपन्ति ह्य᳘त्रोद्गाता᳘रः॥
</details>

##  ०७
<details><summary>मूलम् - Weber</summary>

अ᳘थ स्तोत्र᳘मुपा᳘करोति॥  
सो᳘मः पवत इ᳘ति स वै प᳘रागेव᳘ स्तोत्र᳘मुपाकरो᳘ति प᳘राञ्च स्तुवते देवान्वा᳘ एता᳘नि स्तोत्रा᳘ण्यभ्युपा᳘वृत्तानि यत्प᳘वमानाः प᳘राञ्चो ह्येतैॗर्देवाः᳘ स्वर्गं᳘ लोक᳘ᳫं᳘ समा᳘श्नुवत त᳘स्मात्प᳘रागेव᳘ स्तोत्र᳘मुपाकरो᳘ति प᳘राञ्च स्तुवते॥
</details>

##  ०८
<details><summary>मूलम् - Weber</summary>

उपा᳘वर्तध्वमि᳘ति वा᳘ अन्या᳘नि स्तोत्रा᳘णि॥  
अभ्याव᳘र्तं धु᳘र्यै स्तुवत इमा वै᳘ प्रजा᳘ एता᳘नि स्तोत्रा᳘ण्यभ्युपा᳘वृत्तास्त᳘स्मादिमाः᳘ प्रजाः पु᳘नरभ्याव᳘र्तम् प्र᳘जायन्ते॥
</details>

##  ०९
<details><summary>मूलम् - Weber</summary>

अ᳘थ यद᳘त्र बहिष्पवमाने᳘न स्तुवते॥  
अ᳘त्र ह वा᳘ असाव᳘ग्र आदित्य᳘ आस त᳘मृत᳘वः परिगृ᳘ह्यैवा᳘त ऊर्ध्वाः᳘ स्वर्गं᳘ लोक᳘मुपो᳘दक्रामन्त्स᳘ एष᳘ ऋतु᳘षु प्र᳘तिष्ठितस्तपति त᳘थो एॗवैत᳘दृत्वि᳘जो य᳘जमानम् परिगृ᳘ह्यैवा᳘त ऊर्ध्वाः᳘ स्वर्गं᳘ लोक᳘मुपो᳘त्क्रामन्ति त᳘स्माद᳘त्र बहिष्पवमाने᳘न स्तुवते॥
</details>

##  १०
<details><summary>मूलम् - Weber</summary>

नौ᳘र्ह वा᳘ एषा᳘ स्वॗर्ग्या॥  
य᳘द्बहिष्पवमानं त᳘स्या ऋत्वि᳘ज एव स्फ्या᳘श्चारि᳘त्राश्च स्वर्ग᳘स्य लोक᳘स्य सम्पा᳘रणास्त᳘स्या ए᳘क एव᳘ मज्जयिता य᳘ एव᳘ निन्द्यः᳘ स य᳘था पूर्णा᳘मभ्यारु᳘ह्य मज्ज᳘येदेव᳘ᳫं᳘ हैनाᳫं स᳘ मज्जयति तद्वै स᳘र्व एव᳘ यज्ञो नौः᳘ स्वॗर्ग्या त᳘स्मादु स᳘र्वस्मादेव᳘ यज्ञा᳘न्निन्द्य᳘म् प᳘रिबिबाधिषेत॥
</details>

##  ११
<details><summary>मूलम् - Weber</summary>

अ᳘थ स्तुत᳘ एतां वा᳘चं वदति॥  
अ᳘ग्नीदग्नीन्वि᳘हर बर्हि᳘ स्तृणीहि पुरोडा᳘शां अ᳘लंकुरु पशुनेही᳘ति वि᳘हरत्यग्नी᳘दग्नीन्त्स᳘मिन्द्ध एॗवैनानेत᳘त्स्तृणा᳘ति बर्हि᳘ स्तीर्णे᳘ बर्हि᳘षि स᳘मिन्द्धे देवे᳘भ्यो जुहवानी᳘ति पुरोडा᳘शां अ᳘लंकुर्वि᳘ते पुरोडा᳘शैर्हि᳘ प्रचरिष्यन्भ᳘वति पशुनेही᳘ति पशुॗᳫंॗ ह्युपाकरीष्यन्भ᳘वति॥
</details>

##  १२
<details><summary>मूलम् - Weber</summary>

अ᳘थ पु᳘नः प्रप᳘द्य॥  
आश्विनं ग्र᳘हं गृह्णात्याश्विनं ग्र᳘हं गृहीॗत्वोपनिष्क्र᳘म्य यू᳘पम् प᳘रिव्ययति परिवी᳘य यू᳘पम् पशु᳘मुपा᳘करोति र᳘समेॗवास्मिन्नेत᳘द्दधाति॥
</details>

##  १३
<details><summary>मूलम् - Weber</summary>

स᳘ प्रातःसवन आ᳘लब्धः॥  
आ᳘ तृतीयसवना᳘छ्रप्य᳘माण उ᳘पशेते स᳘र्वस्मिन्नेॗवैत᳘द्यज्ञे र᳘सं दधाति स᳘र्वं यज्ञं र᳘सेन प्र᳘सजति॥
</details>

##  १४
<details><summary>मूलम् - Weber</summary>

त᳘स्मादाग्नेय᳘मग्निष्टोम आ᳘लभते॥  
तद्धि स᳘लोम य᳘दाग्नेय᳘मग्निष्टोम᳘ आल᳘भेत य᳘द्युक्थ्यः स्या᳘दैन्द्राग्नं᳘ द्विती᳘यमा᳘लभेतैन्द्राग्ना᳘निॗ ह्युक्था᳘नि य᳘दि षोडशी स्या᳘दैन्द्रं᳘ तृती᳘यमा᳘लभेते᳘न्द्रो हि᳘ षोडशी य᳘द्यतीरात्रः स्या᳘त्सारस्वतं᳘ चतुर्थमा᳘लभेत वाग्वै स᳘रस्वती यो᳘षा वै वाग्यो᳘षा रा᳘त्रिस्त᳘द्यथायथं᳘ यज्ञक्रतून्व्या᳘वर्तयति॥
</details>

##  १५
<details><summary>मूलम् - Weber</summary>

अ᳘थ सवनी᳘यैः पुरोडा᳘शैः प्र᳘चरति॥  
देवो वै सो᳘मो दिवि हि सो᳘मो वृत्रो वै सो᳘म आसीत्त᳘स्यैतछ᳘रीरं य᳘द्गिरयो यद᳘श्मानस्त᳘देॗषोशाना नामौ᳘षधिर्जायत इ᳘ति ह स्माह श्वेत᳘केतुरौद्दालकिस्ता᳘मेत᳘दाहृ᳘त्याभि᳘षुण्वन्ती᳘ति॥
</details>

##  १६
<details><summary>मूलम् - Weber</summary>

स य᳘त्पशु᳘माल᳘भते॥  
र᳘समेॗवास्मिन्नेत᳘द्दधात्य᳘थ य᳘त्सवनी᳘यैः पुरोडा᳘शैः प्रच᳘रति मे᳘धमेॗवास्मिन्नेत᳘द्दधाति त᳘थो हास्यैष सो᳘म एव᳘ भवति॥
</details>

##  १७
<details><summary>मूलम् - Weber</summary>

स᳘र्व ऐन्द्रा᳘ भवन्ति॥  
इ᳘न्द्रो वै᳘ यज्ञ᳘स्य देव᳘ता त᳘स्मात्स᳘र्व ऐन्द्रा᳘ भवन्ति॥
</details>

##  १८
<details><summary>मूलम् - Weber</summary>

अ᳘थ य᳘त्पुरोडा᳘शः धानाः᳘ करम्भो द᳘ध्यामिक्षे᳘ति भ᳘वति या᳘ यज्ञ᳘स्य देव᳘तास्ताः सु᳘प्रीता असन्नि᳘ति॥
</details>

##  १९
<details><summary>मूलम् - Weber</summary>

इदं वा᳘ अपूप᳘मशित्वा᳘ कामयते॥  
धानाः᳘ खादेयं करम्भमश्नीयां द᳘ध्यश्नीयामामि᳘क्षामश्नीयामि᳘ति ते स᳘र्वे का᳘मा या᳘ यज्ञ᳘स्य देव᳘तास्ताः सु᳘प्रीता असन्नित्य᳘थ य᳘देषा प्रातःसवन᳘ एव᳘ मैत्रावरुणी᳘ पयस्या᳘वकॢप्ता भ᳘वति ने᳘तरयोः स᳘वनयोः॥
</details>

##  २०
<details><summary>मूलम् - Weber</summary>

गायत्री वै᳘ प्रातःसवनं᳘ वहति॥  
त्रिष्टुम्मा᳘ध्यन्दिनᳫं स᳘वनं ज᳘गती तृतीयसवनं तद्वा अ᳘नेकाकिन्येव᳘ त्रिष्टुम्मा᳘ध्यन्दिनᳫं स᳘वनं वहति गायत्र्या᳘ च बृहत्या चा᳘नेकाकिनी ज᳘गती तृतीयसवनं᳘ गायॗत्र्योष्णिहककु᳘ब्भ्यामनुष्टु᳘भा॥
</details>

##  २१
<details><summary>मूलम् - Weber</summary>

गायॗत्र्येॗवैकाकि᳘नी प्रातःसवनं᳘ वहति᳟᳟॥  
सैता᳘भ्याम् पङ्क्ति᳘भ्याᳫं स्तोत्र᳘पङ्क्त्या च हवि᳘ष्पङ्क्त्या च चत्वार्या᳘ज्यानि बहिष्पवमान᳘म् पञ्चमम् प᳘ञ्चपरा पङ्क्तिः᳘ सैत᳘या स्तोत्र᳘पङ्क्त्या᳘नेकाकिनी गायत्री᳘ प्रातःसवन᳘म् वहति॥
</details>

##  २२
<details><summary>मूलम् - Weber</summary>

इ᳘न्द्रस्य पुरोडा᳘शः॥  
ह᳘र्योर्धानाः᳘ पूष्णः᳘ करम्भः स᳘रस्वत्यै द᳘धि मित्राव᳘रुणयोः पयॗस्या प᳘ञ्चपदा पङ्क्तिःॗ सैत᳘या हवि᳘ष्पङ्क्त्या᳘नेकाकिनी गायत्री᳘ प्रातःसवनं᳘ वहत्येत᳘स्या एव᳘ पङ्क्तेः᳘ सम्प᳘दः कामाय प्रातःसवन᳘ एॗवैषा᳘ मैत्रावरुणी᳘ पयस्या᳘वकॢप्ता भ᳘वति ने᳘तरयोः स᳘वनयोः॥
</details>
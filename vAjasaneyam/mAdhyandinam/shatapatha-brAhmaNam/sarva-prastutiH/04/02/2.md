+++
title = "२"

+++
## ०१
आत्मा᳘ ह वा᳘ अस्याग्रयणः᳟᳟॥  
सो ऽस्यैष स᳘र्वमेव स᳘र्वᳫं ह्य᳘य᳘मात्मा त᳘स्मादन᳘या गृह्णात्यस्यै हि᳘ स्थाली भ᳘वति स्थाल्याॗ ह्येनं गृह्णा᳘ति स᳘र्वं वा᳘ इयᳫं स᳘र्वमेष ग्र᳘हस्त᳘स्मादन᳘या गृह्णाति॥  
## ०२
पूर्णं᳘ गृह्णाति॥  
स᳘र्वं वै᳘ पूर्णᳫं स᳘र्वमेष ग्र᳘हस्त᳘स्मात्पूर्णं गृह्णाति॥  
## ०३
वि᳘श्वेभ्यो देवे᳘भ्यो गृह्णाति॥  
स᳘र्वं वै वि᳘श्वे देवाः स᳘र्वमेष ग्र᳘हस्त᳘स्माद्वि᳘श्वेभ्यो देवे᳘भ्यो गृह्णाति॥  
## ०४
स᳘र्वेषु स᳘वनेषु गृह्णाति॥  
स᳘र्वं वै स᳘वनानि स᳘र्वमेष ग्र᳘हस्त᳘स्मात्स᳘र्वेषु स᳘वनेषु गृह्णाति॥  
## ०५
स य᳘दि रा᳘जोपद᳘स्येत्॥  
तम᳘त एव᳘ तन्वीरन्न᳘तः प्र᳘भावयेयुरात्मा वा᳘ आग्रयण᳘ आत्मनो वा इमा᳘नि स᳘र्वाण्य᳘ङ्गानि प्र᳘भवन्त्येत᳘स्मादन्ततो᳘ हारियोजनं ग्र᳘हं गृह्णाति त᳘दात्म᳘न्येॗवास्या᳘म् प्रतिष्ठा᳘यामन्ततो᳘ यज्ञः प्र᳘तितिष्ठति॥  
## ०६
अ᳘थ य᳘स्मादाग्रयणो ना᳘म॥  
यां वा᳘ अमूं ग्रा᳘वाणमाद᳘दानो वा᳘चं य᳘छत्य᳘त्र वै सा᳘ग्रे ऽवदत्तद्यत्सात्राग्रे᳘ ऽवदत्त᳘स्मादाग्रयणो ना᳘म॥  
## ०७
र᳘क्षोभ्यो वै ता᳘म् भीषा वा᳘चमयछन्॥  
षड्वा अ᳘तः प्रा᳘चो ग्र᳘हान्गृह्णात्य᳘थैष᳘ सप्तमः षड्वा᳘ ऋत᳘वः संवत्सर᳘स्य स᳘र्वं वै᳘ संवत्सरः᳟॥  
## ०८
तां᳘ देवाः᳟॥  
स᳘र्वस्मिन्वि᳘जिते᳘ ऽभये ऽनाष्ट्रे ऽत्रा᳘ग्रे वा᳘चमवदंस्त᳘थो एॗवैष᳘ एताᳫं स᳘र्वस्मिन्वि᳘जिते᳘ ऽभये ऽनाष्ट्रे ऽत्रा᳘ग्रे वा᳘चं वदति॥  
## ०९
अथा᳘तो गृह्णात्येव᳟॥  
ये᳘ देवा᳘सो दिव्ये᳘कादश स्थ᳘ पृथिव्यामध्ये᳘कादश स्थ᳘ अप्सुक्षि᳘तो महिनै᳘कादश स्थ ते᳘ देवा᳘सो यज्ञ᳘मिमं᳘ जुषध्वम् उपयाम᳘गृहीतो ऽस्याग्रयॗणो ऽसिॗ स्वाग्रयण इ᳘ति वा᳘चमेॗवैतद᳘यातयाम्नीं करोति त᳘स्मादन᳘या समानᳫं स᳘द्विपर्या᳘सं वदत्य᳘जामितायै जामि᳘ ह कुर्याद्य᳘दाग्रयॗणो ऽस्याग्रयॗणो ऽसी᳘ति गृह्णीयात्त᳘स्मादाहाग्रयॗणो ऽसि स्वाग्रयण इ᳘ति॥  
## १०
पाहि᳘ यज्ञ᳘म् पाहि᳘ यज्ञ᳘पतिमि᳘ति॥  
वा᳘चमेॗवैतदु᳘त्सृष्टामाह गोपाय᳘ यज्ञमि᳘ति पाहि᳘ यज्ञ᳘पतिमि᳘ति वा᳘चमेॗवैतदु᳘त्सृष्टामाह गोपाय य᳘जमानमि᳘ति य᳘जमानो हि᳘ यज्ञ᳘पतिर्वि᳘ष्णुस्त्वा᳘मिन्द्रिये᳘ण पातु वि᳘ष्णुं त्व᳘म् पाही᳘ति वा᳘चमेॗवैतदु᳘त्सृष्टामाह यज्ञो वै वि᳘ष्णुर्यज्ञस्त्वां᳘ वीॗर्येण गोपायत्वि᳘ति वि᳘ष्णुं त्व᳘म् पाही᳘ति वा᳘चमेॗवैतदु᳘त्सृष्टामाह यज्ञं त्वं᳘ गोपाये᳘त्यभि स᳘वनानि पाही᳘ति त᳘देतं ग्र᳘हमाह स᳘र्वाणिॗ ह्येष स᳘वनानि प्र᳘ति॥  
## ११
अ᳘थ दशापवित्र᳘मुपगृ᳘ह्य हि᳘ङ्करोति॥  
सा᳘ हैषा वाग᳘नुद्यमाना तताम त᳘स्यां देवा᳘ वाचि᳘ तान्ता᳘याᳫं हिङ्कारे᳘णैव᳘ प्राण᳘मदधुः प्राणो वै᳘ हिङ्कारः᳘ प्राणो हि वै᳘ हिङ्कारस्त᳘स्मादपिगृ᳘ह्य ना᳘सिके न हि᳘ङ्कर्तुं शक्नोति सैते᳘न प्राणे᳘न स᳘मजिहीत यदा वै᳘ तान्तः᳘ प्राणं ल᳘भते᳘ ऽथ स सं᳘जिहीते त᳘थो एॗवैष᳘ एत᳘द्वाचि᳘ तान्ता᳘याᳫं हिङ्कारे᳘णैव᳘ प्राणं᳘ दधाति सैते᳘न प्राणे᳘न सं᳘जिहीते त्रिष्कृ᳘त्वो हि᳘ङ्करोति त्रिवृद्धि᳘ यज्ञः᳟॥  
## १२
अ᳘थाह सो᳘मः पवत इ᳘ति॥  
स या᳘मेॗवामू᳘म् भीॗषासुररक्षसे᳘भ्यो न᳘ निर᳘ब्रुवंस्ता᳘मेॗवैतत्स᳘र्वस्मिन्वि᳘जिते᳘ ऽभये ऽनाष्ट्रे᳘ ऽत्र नि᳘राह ता᳘मावि᳘ष्करोति त᳘स्मादाह सो᳘मः पवत इ᳘ति॥  
## १३
अस्मै ब्र᳘ह्मणे ऽस्मै᳘ क्षत्राये᳘ति॥  
तद्ब्र᳘ह्मणे च क्षत्रा᳘य चाहास्मै᳘ सुन्वते य᳘जमानाय पवत इ᳘ति तद्य᳘जमानायाह॥  
## १४
त᳘दाहुः॥  
एता᳘वदेॗवोक्त्वा᳘ सादयेदेता᳘वद्वा᳘ इदᳫं स᳘र्वं या᳘वद्ब्र᳘ह्म क्षत्रं वि᳘डिन्द्रा᳘ग्नी वा᳘ इदᳫं स᳘र्वं त᳘स्मादेता᳘वदेॗवोक्त्वा᳘ सादयेदि᳘ति॥  
## १५
त᳘दु ब्रूया᳘देव भू᳘यः॥  
इष᳘ ऊर्जे᳘ पवत इ᳘ति वृ᳘ष्ट्यै त᳘दाह यदा᳘हेष इ᳘त्यूर्ज इ᳘ति यो᳘ वृष्टादूर्ग्र᳘सो जा᳘यते त᳘स्मै त᳘दाहाद्भ्य ओ᳘षधीभ्यः पवत इ᳘ति त᳘दद्भ्यश्चौ᳘षधीभ्यश्चाह द्या᳘वापृथिवी᳘भ्याम् पवत इ᳘ति त᳘दाभ्यां द्या᳘वापृथिवी᳘भ्यामाह य᳘योरिदᳫं स᳘र्वम᳘धि सुभूता᳘य पवत इ᳘ति साध᳘वे पवत इ᳘त्येॗवैत᳘दाह॥  
## १६
त᳘दु है᳘क आहुः॥  
ब्रह्मवर्चसा᳘य पवत इ᳘ति त᳘दु त᳘था न ब्रूयाद्यद्वा आ᳘हास्मै ब्र᳘ह्मण इ᳘ति त᳘देव᳘ ब्रह्मवर्चसा᳘याह वि᳘श्वेभ्यस्त्वा देवे᳘भ्य एष᳘ ते यो᳘निर्वि᳘श्वेभ्यस्त्वा देवे᳘भ्य इ᳘ति सादयति वि᳘श्वेभ्योॗ ह्येनं देवे᳘भ्यो गृह्णा᳘ति तं वै म᳘ध्ये सादयत्यात्मा ह्य᳘स्यैष म᳘ध्य इव ह्य᳘य᳘मात्मा द᳘क्षिणोक्थ्यस्थाली [^1] भ᳘वत्यु᳘त्तरादित्यस्थाली᳟॥  

[^1]: त्यस्थाली AB 

+++
title = "४"

+++
## ०१
क्र᳘तूद᳘क्षौ ह वा᳘ अस्य मित्राव᳘रुणौ॥  
एतन्न्व᳘ध्यात्मᳫं स य᳘देव म᳘नसा काम᳘यत इद᳘म् मे स्यादिदं᳘ कुर्वीये᳘ति स᳘ एव क्र᳘तुर᳘थ य᳘दस्मै त᳘त्समृध्य᳘ते स द᳘क्षो मित्र᳘ एव क्र᳘तुर्व᳘रुणो द᳘क्षो ब्र᳘ह्मैव᳘ मित्रः᳘ क्षत्रं व᳘रुणो ऽभिगॗन्तैव [^wbr_1] ब्र᳘ह्म कर्ता᳘ क्षत्रि᳘यः॥  

[^wbr_1]: we expect ऽभिगॗन्त्रेव.

## ०२
ते᳘ हैते अ᳘ग्रे ना᳘नेवासतुः॥  
ब्र᳘ह्म च क्षत्रं᳘ च त᳘तः श शा᳘कैव ब्र᳘ह्म मित्र᳘ ऋते᳘ क्षत्राद्व᳘रुणात्स्था᳘तुम्॥  
## ०३
न᳘ क्षत्रं व᳘रुणः॥  
ऋते ब्र᳘ह्मणो मित्राद्य᳘द्ध किं᳘ च व᳘रुणः क᳘र्म चक्रे᳘ ऽप्रसूतम् ब्र᳘ह्मणा मित्रे᳘ण नॗ हैॗवास्मै तत्स᳘मानृधे॥  
## ०४
स᳘ क्षत्रं व᳘रुणः॥  
ब्र᳘ह्म मित्र᳘मुपमन्त्रयां᳘ चक्र उ᳘प मा᳘वर्तस्व स᳘ᳫं᳘सृजावहै पु᳘रस्त्वा करवै त्व᳘त्प्रसूतः क᳘र्म करवा इ᳘ति तथे᳘ति तौ स᳘मसृजेतां त᳘त एष᳘ मैत्रावरुणो ग्र᳘हो ऽभवत्॥  
## ०५
सो एव᳘ पुरोधा᳟॥  
त᳘स्मान्न᳘ ब्राह्मणः स᳘र्वस्येव क्षत्रि᳘यस्य पुरोधां᳘ कामयेतॗ सᳫं ह्येतौ᳘ सृजे᳘ते सुकृतं᳘ च दुष्कृतं᳘ चॗ नो एव᳘ क्षत्रि᳘यः स᳘र्वमिव ब्राह्मण᳘म् पुरो᳘दधीतॗ सᳫं ह्येॗवैतौ᳘ सृजे᳘ते कुकृतं᳘ च दुष्कृतं᳘ च स᳘ यत्त᳘तो व᳘रुणः क᳘र्म चक्रे प्र᳘सूतम् ब्र᳘ह्मणा मित्रे᳘णॗ सᳫं हैवास्मै त᳘दानृधे॥  
## ०६
तत्तद᳘वकॢप्तमेव᳟॥  
य᳘द्ब्राह्मॗणो ऽराजन्यः स्याद्य᳘द्यु रा᳘जानं ल᳘भेत स᳘मृद्धं त᳘देत᳘द्धॗ त्वेवा᳘नवकॢप्तं य᳘त्क्षत्रि᳘यो ऽब्राह्मणो भ᳘वति य᳘द्ध किं᳘ च क᳘र्म कुरुते᳘ प्रसूतम् ब्र᳘ह्मणा मित्रे᳘ण न᳘ हैॗवास्मै तत्स᳘मृध्यते त᳘स्मादु क्षत्रि᳘येण क᳘र्म करिष्य᳘माणेनोपसर्त᳘व्य एव᳘ ब्राह्मणः स᳘ᳫं᳘ हैॗवास्मै तद्ब्र᳘ह्मप्रसूतं क᳘र्मर्ध्यते॥  
## ०७
अथा᳘तो गृह्णा᳘त्येव᳟॥  
अयं᳘ वाम् मित्रावरुणा सुतः सो᳘म ऋतावृधा ममे᳘दिह᳘ श्रुतᳫं ह᳘वम् उपयाम᳘गृहीतो ऽसि मित्राव᳘रुणाभ्यां त्वे᳘ति॥  
## ०८
तम् प᳘यसा श्रिणाति॥  
तद्यत्प᳘यसा श्रीणा᳘ति वृत्रो वै सो᳘म आसीत्तं य᳘त्र देवा अ᳘घ्नंस्त᳘म् मित्र᳘मब्रुवंस्त्वम᳘पि हंसी᳘ति स न᳘ चकमे स᳘र्वस्य वा᳘ अह᳘म् मित्र᳘मस्मि न᳘ मित्रᳫं स᳘न्नमि᳘त्रो भविष्यामी᳘ति तं वै᳘ त्वा यज्ञा᳘दन्त᳘रेष्याम इ᳘त्यहम᳘पि हन्मी᳘ति होवाच त᳘स्मात्पशवो᳘ ऽपाक्रामन्मित्रᳫं स᳘न्नमि᳘त्रो ऽभूदि᳘ति स᳘ पशु᳘भिॗर्व्यार्ध्यत त᳘मेत᳘द्देवाः᳘ पशु᳘भिः स᳘मार्धयन्यत्प᳘यसा᳘श्रीणंस्त᳘थो एॗवैनमेष᳘ एत᳘त्पशु᳘भिः स᳘मर्धयति यत्प᳘यसा श्रीणा᳘ति॥  
## ०९
त᳘दाहुः॥  
श᳘श्वद्धॗ नैव᳘ चकमे हन्तुमि᳘ति तद्य᳘देवा᳘त्र प᳘यस्त᳘न्मित्र᳘स्य सो᳘म एव व᳘रुणस्य त᳘स्मात्प᳘यसा श्रीणाति॥  
## १०
स᳘ श्रीणाति॥  
राया᳘ वय᳘ᳫं᳘ ससवा᳘ᳫं᳘सो मदेम हव्ये᳘न देवा य᳘वसेन गा᳘वः तां᳘ धेनु᳘म् मित्रावरुणा युवं᳘ नो विश्वा᳘हा धत्तम᳘नपस्फुरन्तीमेष᳘ ते यो᳘निरृतायु᳘भ्यां त्वे᳘ति सादयति स यदा᳘हर्तायु᳘भ्यां त्वे᳘ति ब्र᳘ह्म वा᳘ ऋतम् ब्र᳘ह्म हि᳘ मित्रो ब्र᳘ह्मो ह्यृतं व᳘रुण एवा᳘युः संवत्सरो हि व᳘रुणः संवत्सर आ᳘युस्त᳘स्मादाहैष᳘ ते यो᳘नि ऋतायु᳘भ्यां त्वे᳘ति॥  
+++
title = "३"

+++


##  ०१
<details><summary>मूलम् - Weber</summary>

वा᳘ग्घ वा᳘ अस्यैन्द्रवायवः᳟॥  
एतन्न्व᳘ध्यात्ममि᳘न्द्रो ह य᳘त्र वृत्रा᳘य व᳘ज्रम् प्रजहा᳘र सो᳘ ऽबलीयान्म᳘न्यमानोॗ नास्तृषी᳘तीव बि᳘भ्यन्निलयां᳘ चक्रे त᳘देवा᳘पि देवा᳘ अपन्य᳘लयन्त॥
</details>

##  ०२
<details><summary>मूलम् - Weber</summary>

ते᳘ ह देवा᳘ ऊचुः॥  
न वै᳘ हतं᳘ वृत्रं᳘ विद्म न᳘ जीवᳫं ह᳘न्त न ए᳘को वे᳘त्तु य᳘दि हतो᳘ वा वृत्रो जी᳘वति वे᳘ति॥
</details>

##  ०३
<details><summary>मूलम् - Weber</summary>

ते᳘ वायु᳘मब्रुवन्॥  
अयं वै वायुॗर्यो ऽयम् प᳘वते वा᳘यो त्व᳘मिदं विद्धि य᳘दि हतो᳘ वा वृत्रो जी᳘वति वा त्वं वै न आ᳘शिष्टो ऽसि य᳘दि जीविष्य᳘ति त्व᳘मेव᳘ क्षिप्रम् पु᳘नरा᳘गमिष्यसी᳘ति॥
</details>

##  ०४
<details><summary>मूलम् - Weber</summary>

स᳘ होवाच॥  
कि᳘म् मे त᳘तः स्यादि᳘ति प्रथमवषट्कार᳘ एव᳘ ते सो᳘मस्य रा᳘ज्ञ इ᳘ति तथेत्ये᳘याय वायुरे᳘द्धतं᳘ वृत्रᳫं स᳘ होवाच हतो᳘ वृत्रो य᳘द्धते᳘ कुर्या᳘त त᳘त्कुरुते᳘ति॥
</details>

##  ०५
<details><summary>मूलम् - Weber</summary>

ते᳘ देवा᳘ अभ्य᳘सृज्यन्त॥  
य᳘था वि᳘त्तिं वेत्स्य᳘माना एवᳫं स यमेको᳘ ऽलभत स᳘ एकदेव᳘त्यो ऽभवद्यं द्वौ स᳘ द्विदेव᳘त्यो य᳘म् बह᳘वः स᳘ बहुदेव᳘त्यस्तद्य᳘देनम् पा᳘त्रैर्व्य᳘गृह्णत त᳘स्माद्ग्र᳘हा ना᳘म॥
</details>

##  ०६
<details><summary>मूलम् - Weber</summary>

स᳘ एषामा᳘पूयत्॥  
स᳘ एनांछुक्तः पू᳘तिरभि᳘ववौ स ना᳘लमा᳘हुत्या आ᳘स ना᳘लम् भक्षा᳘य॥
</details>

##  ०७
<details><summary>मूलम् - Weber</summary>

ते᳘ देवा᳘ वायु᳘मब्रुवन्॥  
वा᳘यविमं᳘ नो वि᳘वाही᳘मं नः स्वदये᳘ति स᳘ होवाच कि᳘म् मे त᳘तः स्यादि᳘ति त्व᳘यैॗवैता᳘नि पा᳘त्राण्या᳘चक्षीरन्नि᳘ति तथे᳘ति होवाच यूयं तु᳘ मे सच्यु᳘पवाते᳘ति॥
</details>

##  ०८
<details><summary>मूलम् - Weber</summary>

त᳘स्य देवाः᳟॥  
यावन्मात्र᳘मिव गन्धस्या᳘पजघ्नुस्त᳘म् पशु᳘ष्वदधुः स᳘ एष᳘ पशुषु कुणपगन्धस्त᳘स्मात्कुणपगन्धान्ना᳘पिगृह्णीत सो᳘मस्य हैष रा᳘ज्ञो गन्धः॥
</details>

##  ०९
<details><summary>मूलम् - Weber</summary>

नो एव नि᳘ष्ठीवेत्॥  
तस्माद्यद्यप्या᳘सक्त इव म᳘न्येताभिवातम् प᳘रीयाछ्रीर्वै सो᳘मः पाप्मा यक्ष्मः स य᳘था श्रे᳘यस्यायति पापीयान्प्रत्यवरो᳘हेदेव᳘ᳫं᳘ हास्माद्य᳘क्ष्मः प्रत्य᳘वरोहति॥
</details>

##  १०
<details><summary>मूलम् - Weber</summary>

अथे᳘तरं वायुर्व्य᳘वात्॥  
त᳘दस्वदयत्ततो᳘ ऽलमा᳘हुत्या आसा᳘लम् भक्षा᳘य त᳘स्मादेता᳘नि नानादेव᳘त्यानि सन्ति वायॗव्यानीत्या᳘चक्षते᳘ सो ऽस्यैष᳘ प्रथमवषट्कार᳘श्च सो᳘मस्य रा᳘ज्ञ एता᳘न्यु एनेन पा᳘त्राण्या᳘चक्षते॥
</details>

##  ११
<details><summary>मूलम् - Weber</summary>

इ᳘न्द्रो ह वा᳘ ईक्षां᳘ चक्रे॥  
वायुर्वै᳘ नो ऽस्य᳘ यज्ञ᳘स्य भूयिष्ठभाग्य᳘स्य प्रथमवषट्कार᳘श्च सो᳘मस्य रा᳘ज्ञ एता᳘न्यु एनेन पा᳘त्राण्या᳘चक्षते ह᳘न्तास्मि᳘न्नपित्व᳘मिछा इ᳘ति॥
</details>

##  १२
<details><summary>मूलम् - Weber</summary>

स᳘ होवाच॥  
वा᳘यवा᳘ मास्मिन्ग्र᳘हे भजे᳘ति किं त᳘तः स्यादि᳘ति नि᳘रुक्तमेव वा᳘ग्वदेदि᳘ति नि᳘रुक्तं चेद्वाग्व᳘देदा᳘ त्वा भजामी᳘ति त᳘त एष᳘ ऐन्द्रवायवो ग्र᳘हो ऽभवद्वायॗव्यो हैव त᳘तः पुरा᳟॥
</details>

##  १३
<details><summary>मूलम् - Weber</summary>

स इ᳘न्द्रो ऽब्रवीत्॥  
अर्ध᳘म् मे ऽस्य ग्र᳘हस्ये᳘ति तु᳘रीयमेव᳘ त इ᳘ति वायु᳘रर्ध᳘मेव᳘ म इती᳘न्द्रस्तु᳘रीयमेव᳘ त इ᳘ति वायुः᳟॥
</details>

##  १४
<details><summary>मूलम् - Weber</summary>

तौ᳘ प्रजा᳘पतिम् प्रतिप्रश्नमे᳘यतुः॥  
स᳘ प्रजा᳘पतिर्ग्र᳘हं द्वेधा᳘ चकार स᳘ होवाचेदं᳘ वायोरित्य᳘थ पु᳘नरर्धं᳘ द्वेधा᳘ चकार स᳘ होवाचेदं᳘ वायोरि᳘तीदं तवेती᳘न्द्र तु᳘रीयमेव᳘ भाजयां᳘ चकार यद्वै च᳘तुर्थं तत्तु᳘रीयं त᳘त एष᳘ ऐन्द्रतुरीयो ग्र᳘हो ऽभवत्॥
</details>

##  १५
<details><summary>मूलम् - Weber</summary>

त᳘स्य वा᳘ एत᳘स्य ग्र᳘हस्य॥  
द्वे᳘ पुरोरु᳘चौ वायॗव्यैव एव पू᳘र्व ऐन्द्रवायव उ᳘त्तरो द्वे᳘ अनुवाॗक्ये वायॗव्यैव पू᳘र्वैन्द्रवायव्यु᳘त्तरा द्वौ᳘ प्रैषौ᳘ वायव्य᳘ एव पू᳘र्व ऐन्द्रवायव उ᳘त्तरो द्वे᳘ याॗज्ये वायॗव्यैव पू᳘र्वैन्द्रवायव्यु᳘त्तरैव᳘मेनं तु᳘रीयं तुरीयमेव᳘ भाजयां᳘ चकार॥
</details>

##  १६
<details><summary>मूलम् - Weber</summary>

स᳘ होवाच॥  
तु᳘रीयंतुरीयं चेन्माम᳘बीभजुस्तु᳘रीयमेव त᳘र्हि वाङ्नि᳘रुक्तं वदिष्यती᳘ति त᳘देतत्तु᳘रीयं वाचो नि᳘रुक्तं य᳘न्मनुॗष्या व᳘दन्त्य᳘थैतत्तु᳘रीयं वाचो᳘ ऽनिरुक्तं य᳘त्पश᳘वो व᳘दन्त्य᳘थैतत्तु᳘रीयं वाचो᳘ ऽनिरुक्तं यद्व᳘यांसि व᳘दन्त्य᳘थैतत्तु᳘रीयं वाचो᳘ ऽनिरुक्तं य᳘दिदं᳘ क्षुद्र᳘ᳫं᳘ सरीसृपं व᳘दति॥
</details>

##  १७
<details><summary>मूलम् - Weber</summary>

त᳘स्मादेतदृ᳘षीणाभ्य᳘नूक्तम्॥  
चत्वा᳘रि वाक्प᳘रिमिता पदा᳘नि ता᳘नि विदुर्ब्राह्मणा ये᳘ मनीषि᳘णः गु᳘हा त्री᳘णि नि᳘हिताॗ नेङ्गयन्ति तुरी᳘यं वाचो᳘ मनुॗष्या वदन्ती᳘ति [^wbr_1] ॥ 

[^wbr_1]: see ऋक् १. १६४. ४५.
</details>

##  १८
<details><summary>मूलम् - Weber</summary>

अथा᳘तो गृह्णा᳘त्येव᳟॥  
आ᳘ वायो भूष शुचिपा उ᳘प नः सह᳘स्रं ते नियु᳘तो विश्ववार उ᳘पो ते अ᳘न्धो म᳘द्यमयामि य᳘स्य देव दधिषे᳘ पूर्वपे᳘यं वाय᳘वे त्वे᳘ति॥
</details>

##  १९
<details><summary>मूलम् - Weber</summary>

अथापगृ᳘ह्य पु᳘नरा᳘नयति॥  
इ᳘न्द्रवायू इमे᳘ सुता उ᳘प प्र᳘योभिरा᳘गतम् इ᳘न्द्रवो वामुश᳘न्ति हि᳘ उपयाम᳘गृहीतो ऽसि वाय᳘व इन्द्रवायु᳘भ्यां त्वैष᳘ ते यो᳘निः सजो᳘षोभ्यां त्वे᳘ति सादयति स यदा᳘ह सजो᳘षोभ्यां त्वे᳘ति यो वै᳘ वायुः स इ᳘न्द्रो य इ᳘न्द्रः स᳘ वायुस्त᳘स्मादाहैष᳘ ते यो᳘निः सजो᳘षोभ्यां त्वे᳘ति॥
</details>
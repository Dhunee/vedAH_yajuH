+++
title = "२"

+++
## ०१
प्राणो᳘ ह वा᳘ अस्योपांशु᳟॥  
व्यान᳘ उपांशुस᳘वन उदान᳘ एॗवान्तर्यामः᳟॥  
## ०२
अ᳘थ य᳘स्मादन्तर्यामो ना᳘म॥  
यो वै᳘ प्राणः स᳘ उदानः स᳘ व्यानस्त᳘मेॗवास्मिन्नेतत्प᳘राञ्चम् प्राणं᳘ दधाति य᳘दुपांशु᳘ गृह्णा᳘ति त᳘मेॗवास्मिन्नेत᳘त्प्रत्य᳘ञ्चमुदानं᳘ दधाति य᳘दन्तर्यामं᳘ गृह्णातिॗ सो ऽस्याय᳘मुदाॗनो ऽन्त᳘रात्म᳘न्यतस्तद्य᳘दस्यैॗषो ऽन्त᳘रात्म᳘न्यतो य᳘द्वैनेनेमाः᳘ प्रजा᳘ यतास्त᳘स्मादन्तर्यामो ना᳘म॥  
## ०३
त᳘मन्तःपवित्रा᳘द्गृह्णाति॥  
प्रत्य᳘ञ्चमेॗवास्मिन्नेत᳘दुदानं᳘ दधातिॗ सो ऽस्याय᳘मुदाॗनो ऽन्त᳘रात्म᳘न्हित᳘ एते᳘नो हास्या᳘प्युपांशु᳘रन्तःपवित्रा᳘द्गृहीतो᳘ भवति समाॗनᳫं ह्येतद्य᳘दुपांश्वन्तर्यामौ᳘ प्राणोदानौॗ ह्येते᳘नो हैॗवास्यैषो ऽपी᳘तरेषु ग्र᳘हेष्व᳘नाक्षिद्भवति॥  
## ०४
अ᳘थ य᳘स्मात्सो᳘मम् पवित्रे᳘ण पाव᳘यति॥  
य᳘त्र वै सो᳘मः स्व᳘म् पुरो᳘हितम् बृ᳘हस्प᳘तिं जिज्यौ त᳘स्मै पु᳘नर्ददौ ते᳘न सं᳘शशाम त᳘स्मिन्पु᳘नर्ददुष्या᳘सैवा᳘तिशिष्टमे᳘नो यदी᳘न्नूनम् ब्र᳘ह्म ज्या᳘नायाभिदध्यौ᳟॥  
## ०५
तं᳘ देवाः᳘ पवि᳘त्रेणापावयन्॥  
स मे᳘ध्यः पूतो᳘ देवा᳘नाᳫं हविर᳘भवत्त᳘थो एॗवैनमेष᳘ एत᳘त्पवि᳘त्रेण पावयति स मे᳘ध्यः पूतो᳘ देवा᳘नाᳫं हवि᳘र्भवति॥  
## ०६
तद्य᳘दुपयामे᳘न ग्र᳘हा गृह्य᳘न्ते॥  
इयं वा अ᳘दितिस्त᳘स्या अदः᳘ प्रायणी᳘यᳫं हवि᳘रसा᳘वादित्य᳘श्चरुस्तद्वै त᳘त्पुॗरेव सुत्या᳘यै सा᳘ हेयं᳘ देवे᳘षु सुत्या᳘यामपित्व᳘मीषे᳘ ऽस्त्वेव मे᳘ ऽपि प्र᳘सुते भाग इ᳘ति॥  
## ०७
ते ह देवा᳘ ऊचुः॥  
व्या᳘दिष्टो ऽयं᳘ देव᳘ताभ्यो यज्ञस्त्व᳘यैव ग्र᳘हा गृह्य᳘न्तां देव᳘ताभ्यो हूयन्तामि᳘ति तथे᳘तिॗ सो ऽस्या एष प्र᳘सुते भागः᳟॥  
## ०८
तद्य᳘दुपयामे᳘न ग्र᳘हा गृह्य᳘न्ते॥  
इयं वा᳘ उपयाम᳘ इयं वा᳘ इद᳘मन्ना᳘द्यमु᳘पयछति पशु᳘भ्यो मनुॗष्येभ्यो व᳘नस्प᳘तिभ्य इतो वा᳘ ऊर्ध्वा᳘ देवा᳘ दिवि हि᳘ देवाः᳟॥  
## ०९
तद्य᳘दुपयामे᳘न ग्र᳘हा गृह्य᳘न्ते॥  
अन᳘यैव त᳘द्गृह्यन्ते᳘ ऽथ यद्यो᳘नौ साद᳘यतीयं वा᳘ अस्य स᳘र्वस्य यो᳘निरस्यै वा᳘ इमाः᳘ प्रजाः प्र᳘जाताः॥  
## १०
तं वा᳘ एत᳘म्॥  
रे᳘तो भूतᳫं सो᳘ममृत्वि᳘जो बिभ्रति यद्वा अ᳘योनौ रे᳘तः सिच्य᳘ते प्र वै त᳘न्मीयते᳘ ऽथ यद्यो᳘नौ साद᳘यत्यस्या᳘मेव त᳘त्सादयति॥  
## ११
प्राणोदानौ᳘ ह वा᳘ अस्यैतौ ग्र᳘हौ॥  
त᳘योरु᳘दिते ऽन्यतरं᳘ जुहोत्य᳘नुदिते ऽन्यतर᳘म् प्राणोदान᳘योर्व्या᳘कृत्यै प्राणोदाना᳘वेॗवैतॗद्व्याकरोति त᳘स्मादेतौ᳘ समाना᳘वेव स᳘न्तौ ना᳘नेवा᳘चक्षते प्राण इ᳘ति चोदान इ᳘ति च॥  
## १२
अहोरात्रे᳘ ह वा᳘ अस्यैतौ ग्र᳘हौ॥  
त᳘योरु᳘दिते ऽन्यतरं᳘ जुहोत्य᳘नुदिते ऽन्यतर᳘महोरात्र᳘योर्व्या᳘कृत्या अहोरात्रे᳘ एॗवैतद्व्या᳘करोति॥  
## १३
अ᳘हः स᳘न्तमुपाशु᳘म्॥  
तं रा᳘त्रौ जुहोत्य᳘हरेॗवैतद्रा᳘त्रौ दधाति त᳘स्माद᳘पि सु᳘तमिश्रायामु᳘पैव किं᳘चित्ख्यायते॥  
## १४
रा᳘त्रिᳫं स᳘न्तमन्तर्याम᳘म्॥  
तमु᳘दिते जुहोति रा᳘त्रिमेॗवैतद᳘हन्दधाति [^1] ते᳘नो हासा᳘वादित्य᳘ उद्य᳘न्नेॗवेमाः᳘ प्रजा न प्र᳘दहति ते᳘नेमाः᳘ प्रजा᳘स्त्राताः᳟॥  ेॗ

[^1]: तद᳘हंदधाति AB. प्राजा न प्र A. 

## १५
अथा᳘तो गृह्णा᳘त्येव᳟॥  
उपयाम᳘गृहीतो ऽसी᳘त्युक्त᳘ उपयाम᳘स्य ब᳘न्धुरन्त᳘र्यछ मघवन्पाहि सो᳘ममिती᳘न्द्रो वै᳘ मघ᳘वानि᳘न्द्रो यज्ञ᳘स्य नेता त᳘स्मादाह मघवन्नि᳘ति पाहि सो᳘ममि᳘ति गोपाय सो᳘ममि᳘त्येॗवैत᳘दाहोरुष्य रा᳘य ए᳘षो यजस्वे᳘ति पश᳘वो वै रा᳘यो गोपाय पशूनि᳘त्येॗवैत᳘दाहे᳘षो यजस्वे᳘ति प्रजा वा इ᳘षस्ता᳘ एॗवैत᳘द्यायजू᳘काः करोति ता᳘ इमाः᳘ प्रजा य᳘जमाना अ᳘र्चन्त्यः श्रा᳘म्यन्त्यश्चरन्ति॥  
## १६
अन्त᳘स्ते द्या᳘वापृथिवी᳘ दधामि॥  
अन्त᳘र्दधाम्युर्व᳘न्त᳘रिक्षम् सजू᳘र्देवे᳘भिर᳘वरैः प᳘रैश्चे᳘ति त᳘देनं वैश्वदेवं᳘ करोति तद्य᳘देनेनेमाः᳘ प्रजाः᳘ प्राण᳘त्यश्चो᳘दन᳘त्यश्चान्त᳘रिक्षमनुच᳘रन्ति ते᳘न वैश्वदेॗवो ऽन्तर्यामे᳘ मघवन्मादयस्वेती᳘न्द्रो वै᳘ मघ᳘वानि᳘न्द्रो यज्ञ᳘स्य नेता त᳘स्मादाह मघवन्नित्य᳘थ य᳘दन्त᳘रन्तरि᳘ति गृह्णा᳘त्यन्त᳘स्त्वात्म᳘न्दध इ᳘त्येॗवैत᳘दाह [^2] ॥  

[^2]: Are we to read प्राणॗत्यश्चोदनॗत्य ? 

## १७
तं᳘ गृहीत्वा प᳘रिमार्ष्टि॥  
ने᳘द्व्यवश्चो᳘तदि᳘ति तं न᳘ सादयत्युदानो [^3] ह्य᳘स्यैष त᳘स्मादयम᳘सन्न उदानः सं᳘चरति यदीत्त्व᳘भिच᳘रेद᳘थैनᳫं सादयेदमु᳘ष्य त्वोदान᳘ᳫं᳘ सादयामी᳘ति॥  

[^3]: तन्न᳘ साद AB. 

## १८
स य᳘द्युपांशु᳘ᳫं᳘ साद᳘येत्॥  
अ᳘थैनᳫं सादयेद्य᳘द्युपांशुं न᳘ साद᳘येॗन्नैनᳫं सादयेद्य᳘द्युपांशु᳘मपिदध्याद᳘प्येनं दध्याद्य᳘द्युपांशुॗ नापिदध्याॗन्नैनम᳘पिदध्याद्य᳘थोपांशोः क᳘र्म त᳘थैत᳘स्य समाॗनᳫं ह्येतद्य᳘दुपांश्वन्तर्यामौ᳘ प्राणोदानौ हि᳟॥  
## १९
ता᳘ उ ह च᳘रकाः॥  
ना᳘नैव म᳘न्त्राभ्यां जुह्वति प्राणोदानौ वा᳘ अस्यैतौ ना᳘नावीर्यौ प्राणोदानौ᳘ कुर्म इ᳘ति व᳘दन्तस्त᳘दु त᳘था न᳘ कुर्यान्मोह᳘यन्ति ह ते य᳘जमानस्य प्राणोदानावपीद्वा᳘ एनं तूष्णीं᳘ जुहुयात्॥  
## २०
स यद्वा᳘ उपांशु म᳘न्त्रेण जुहो᳘ति॥  
त᳘देॗवास्यैषो᳘ ऽपि म᳘न्त्रेण हुतो᳘ भवति कि᳘मु त᳘त्तूष्णीं᳘ जुहुयात्समाॗनᳫं ह्येतद्य᳘दुपांश्वन्तर्यामौ᳘ प्राणोदानौ हि᳟॥  
## २१
स ये᳘नैॗवोपांशुम् म᳘न्त्रेण जुहो᳘ति॥  
ते᳘नैॗवैतम् म᳘न्त्रेण जुहोति स्वां᳘कृतो ऽसि वि᳘श्वेभ्य इन्द्रिये᳘भ्यो दिव्ये᳘भ्यः पा᳘र्थिवेभ्यो म᳘नस्त्वाष्टु स्वा᳘हा सुभव सू᳘र्याये᳘त्युक्तो यजुषो ब᳘न्धुः॥  
## २२
अ᳘थ हुत्वा᳘वाञ्चं ग्र᳘हम᳘वमार्ष्टि॥  
इदं वा᳘ उपांशु᳘ᳫं᳘ हुॗत्वोर्ध्वमु᳘न्मार्ष्ट्यथात्रा᳘वाञ्चम᳘वमार्ष्टि प्रत्य᳘ञ्चमेॗवास्मिन्नेत᳘दुदानं᳘ दधाति॥  
## २३
अ᳘थ नी᳘चा पाणि᳘ना॥  
मध्यमे᳘ परिधौ᳘ प्रत्यगु᳘पमार्ष्टीदं वा᳘ उपांशु᳘ हुॗत्वोत्ताने᳘न पाणि᳘ना मध्यमे᳘ परिधौ प्रागु᳘पमार्ष्ट्यथा᳘त्र नी᳘चा पाणि᳘ना मध्यमे᳘ परिधौ प्रत्यगु᳘पमार्ष्टि प्रत्यञ्चमे᳘वास्मिन्नेत᳘दुदानं᳘ दधाति देवे᳘भ्यस्त्वा मरीचिपे᳘भ्य इ᳘तिॗ सो ऽसा᳘वेव ब᳘न्धुः॥  
## २४
त᳘म् प्रत्याक्र᳘म्य सादयति॥  
उदाना᳘य त्वे᳘त्युदानो ह्य᳘स्यैष ता᳘नि वै स᳘ᳫं᳘स्पृष्टानि सादयति प्राणोदाना᳘वेॗवैत᳘त्संस्पर्श᳘यति प्राणोदानान्त्सं᳘दधाति॥  
## २५
ता᳘नि वा अ᳘निङ्ग्यमानानि शेरे॥  
आ᳘ तृतीयसवनात्त᳘स्मादिमे᳘ मनुॗष्याः स्वपन्ति ता᳘नि पु᳘नस्तृतीयसवने प्र᳘जुज्यन्ते त᳘स्मादिमे᳘ मनुॗष्याः सुप्त्वा᳘ प्र᳘बुध्यन्ते ते᳘ ऽनिशिताश्चराचरा᳘ यज्ञ᳘स्यैॗवैत᳘द्विधाम᳘नु व᳘य इव ह वै᳘ यज्ञो वि᳘धीयते त᳘स्योपांश्वन्तर्यामा᳘वेव᳘ पक्षा᳘वाॗत्मोपांशुस᳘वनः॥  
## २६
ता᳘नि वा अ᳘निङ्ग्यमानानि शेरे॥  
आ᳘ तृतीयसवना᳘त्ताय᳘ते यज्ञ ए᳘ति वै तद्य᳘त्ताय᳘ते त᳘स्मादिमा᳘नि व᳘यांसि विगृ᳘ह्य पक्षाव᳘नायुवानानि पतन्ति ता᳘नि पु᳘नस्तृतीयसवने प्र᳘युज्यन्ते [^4] त᳘स्मादिमा᳘नि व᳘यांसि समा᳘सम् पक्षा᳘वायुवाना᳘नि पतन्ति यज्ञ᳘स्यैॗवैत᳘द्विधाम᳘नु॥  

[^4]: प्र᳘त्युज्यन्ते A. 

## २७
इय᳘ᳫं᳘ ह वा᳘ उपांशुः᳟॥  
प्राणोॗ ह्युपांशु᳘रिमाॗᳫंॗ ह्येव प्रा᳘णन्नभिप्रा᳘णित्यसा᳘वेॗवान्तर्याम᳘ उदानो ह्य᳘न्तर्याॗमो ऽमुॗᳫंॗ ह्येव᳘ लोक᳘मुद᳘नन्नभ्युद᳘नित्यन्त᳘रिक्षमेॗवोपांशुस᳘वनो व्यानोॗ ह्युपांशुस᳘वनो ऽन्त᳘रिॗक्षᳫं ह्येव व्य᳘नन्नभिव्य᳘निति॥  
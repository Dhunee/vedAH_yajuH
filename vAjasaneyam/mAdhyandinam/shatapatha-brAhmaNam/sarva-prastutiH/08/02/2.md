+++
title = "२"

+++
## ०१
अ᳘थ वैश्वदेवीरु᳘पदधाति॥  
एषा वै सा᳘ द्वीती᳘या चि᳘तिर्या᳘मेभ्यस्त᳘दश्वि᳘ना उपा᳘धत्तां ता᳘मुपधा᳘येदᳫं स᳘र्वमभवतां य᳘दिदं किं᳘ च॥  
## ०२
ते᳘ देवा᳘ अब्रुवन्॥  
अश्वि᳘नौ वा᳘ इदᳫं स᳘र्वमभूतामु᳘प त᳘ज्जानीत य᳘था व्य᳘मिॗहाप्य᳘सामे᳘तिॗ ते ऽब्रुवंश्चेत᳘यध्वमि᳘ति चि᳘तिमिछते᳘ति वाव त᳘दब्रुवंस्त᳘दिछत य᳘था वय᳘मिॗहाप्य᳘सामे᳘ति ते᳘ चेत᳘यमाना एता इ᳘ष्टका अपश्यन्वैश्वदेवीः॥  
## ०३
ते ऽब्रुवन्॥  
अश्वि᳘नौ वा᳘ इदᳫं सर्वमभूतामश्वि᳘भ्यामेॗवाश्वि᳘नोश्चितिमनू᳘पदधामहा इ᳘तिॗ ते ऽश्वि᳘भ्यामेॗवाश्वि᳘नोश्चि᳘तिमनू᳘पादधत त᳘स्मादेता᳘माश्विनी चि᳘तिरित्या᳘चक्षते त᳘स्माद्य᳘थैव पू᳘र्वासामुदर्क᳘ एव᳘मेता᳘सामिश्वि᳘भ्याॗᳫंॗ ह्येॗवाश्वि᳘नोश्चि᳘तिमनूपा᳘दधत॥  
## ०४
य᳘द्वेव᳘ वैश्वदेवी᳘रुपद᳘धाति॥  
ये वै ते वि᳘श्वे देवा᳘ एतां᳘ द्विती᳘यां चि᳘तिम᳘पश्यन्ये त᳘ एते᳘न र᳘सेनोपा᳘यंस्त᳘ एते ता᳘नेॗवैतदु᳘पदधाति ता᳘ एताः स᳘र्वाः प्रजास्ता᳘ रेतःसि᳘चोर्वे᳘लयो᳘पदधातीमे वै᳘ रेतःसिचा᳘वन᳘योस्त᳘त्प्रजा᳘ दधाति त᳘स्मादन᳘योः प्रजाः᳘ सर्व᳘त उ᳘पदधाति सर्व᳘तस्त᳘त्प्रजा᳘ दधाति त᳘स्मात्सर्व᳘तः प्रजा दि᳘श्या अनू᳘पदधाति दिक्षु त᳘त्प्रजा᳘ दधाति त᳘स्मात्स᳘र्वासु दिक्षु᳘ प्रजाः᳟॥  
## ०५
य᳘द्वेव᳘ वैश्वदेवी᳘रुपद᳘धाति॥  
प्रजा᳘पतेर्वि᳘स्रस्तात्स᳘र्वाः प्रजा᳘ मध्यत उ᳘दक्रामन्नेत᳘स्या अ᳘धि यो᳘नेस्ता᳘ एनमेत᳘स्मिन्न्:त्म᳘नः प्र᳘तिहिते प्रा᳘पद्यन्त॥  
## ०६
स यः स᳘ प्रजा᳘पतिर्व्य᳘स्रंसत॥  
अय᳘मेव सॗ यो ऽय᳘मग्नि᳘श्चीयते᳘ ऽथ या᳘ अस्मात्ताः᳘ प्रजा᳘ मध्य᳘त उद᳘क्रामन्नेतास्ता᳘ वैश्वदेव्य᳘ इ᳘ष्टकास्तद्य᳘देता᳘ उपद᳘धाति या᳘ एॗवास्मात्ताः᳘ प्रजा᳘ मध्यत᳘ उद᳘क्रामंस्ता᳘ अस्मिन्नेतत्प्र᳘पादयति रेतःसि᳘चोर्वे᳘लया पृष्ट᳘यो वै᳘ रेतःसि᳘चौ म᳘ध्यमु पृष्ट᳘यो मध्यत᳘ एॗवास्मिन्नेताः᳘ प्रजाः प्र᳘पादयति सर्व᳘त उ᳘पदधाति सर्व᳘त एॗवास्मिन्नेताः᳘ प्रजाः प्र᳘पादयति॥  
## ०७
य᳘द्वेव᳘ वैश्वदेवी᳘रुपद᳘धाति॥  
एतद्वै᳘ प्रजा᳘पतिरेत᳘स्मिन्नात्म᳘नः प्र᳘तिहिते ऽकामयत प्रजाः᳘ सृजेय प्र᳘जायेये᳘ति स᳘ ऋतु᳘भिरद्भिः᳘ प्राणैः᳘ संवत्सरे᳘णाश्वि᳘भ्याᳫं सयु᳘ग्भूॗत्वैताः᳘ प्रजाः प्रा᳘जनयत्त᳘थैॗवैतद्य᳘जमान एता᳘भिर्देव᳘ताभिः सयु᳘ग्भूॗत्वैताः᳘ प्रजाः प्र᳘जनयति त᳘स्मादु स᳘र्वास्वे᳘व सजूः᳘-सजूरित्य᳘नुवर्तते॥  
## ०८
सजू᳘रृतु᳘भिरि᳘ति॥  
त᳘दृतून्प्रा᳘जनयदृतु᳘भिर्वै᳘ सयु᳘ग्भूत्वा प्रा᳘जनयत्सजू᳘र्विधा᳘भिरित्या᳘पो वै᳘ विधा᳘ अद्भिॗर्हीदᳫं स᳘र्वं वि᳘हितमद्भिर्वै᳘ सयु᳘ग्भूत्वा प्रा᳘जनयत्सजू᳘र्देवैरि᳘ति त᳘द्देवान्प्रा᳘जनयद्य᳘द्देवा इ᳘त्याच᳘क्षते सजू᳘र्देवै᳘र्वयोनाधैरि᳘ति प्राणा वै᳘ देवा᳘ वयोनाधाः᳘ प्राणैॗर्हीदᳫं स᳘र्वं वयु᳘नं नद्धम᳘थो छ᳘न्दांसि वै᳘ देवा᳘ वयोनाधाश्छ᳘न्दोभिॗर्हीदᳫं स᳘र्वं वयु᳘नं नद्ध᳘म् प्राणैर्वै᳘ सयु᳘ग्भूत्वा प्रा᳘जनयदग्न᳘ये त्वा वैश्वानराये᳘ति संवत्सरो वा᳘ अग्नि᳘र्वैश्वानरः᳘ संवत्सरे᳘ण वै᳘ सयु᳘ग्भूत्वा प्रा᳘जनयदश्वि᳘नाध्वर्यू᳘ सादयतामिह त्वे᳘त्यश्वि᳘भ्यां वै᳘ सयु᳘ग्भूत्वा प्रा᳘जनयत्॥  
## ०९
सजूर्व᳘सुभिरि᳘ति दक्षिणतः᳟॥  
तद्व᳘सून्प्रा᳘जनयत्सजू᳘ रुद्रैरि᳘ति पश्चात्त᳘द्रुद्रान्प्रा᳘जनयत्सजू᳘रादित्यैरि᳘त्युत्तरतस्त᳘दादित्यान्प्रा᳘जनयत्सजूर्वि᳘श्वैर्देवैरि᳘त्युपरिष्टात्तद्वि᳘श्वान्देवान्प्रा᳘जनयत्ता वै᳘ समान᳘प्रभृतयः समानो᳘दर्का ना᳘ना मध्यतस्ता य᳘त्समान᳘प्रभृतयः समानी᳘भिर्हि᳘ देव᳘ताभिः पुर᳘स्ताच्चोपरिष्टाच्च सयु᳘ग्भूत्वा प्रा᳘जनयद᳘थ यन्ना᳘ना मध्यॗतो ऽन्या᳘-अन्या हि᳘ प्रजा᳘ मध्यतः प्रा᳘जनयत्॥  
+++
title = "३"

+++


##  ०१
<details><summary>मूलम् - Weber</summary>

अ᳘थ पु᳘रीषं नि᳘वपति॥  
मांसं वै पु᳘रीषम् मांसे᳘नैॗवैनमेतत्प्र᳘छादयती᳘ष्टका उपधायास्यी᳘ष्टका अ᳘स्थि त᳘न्मांसैः सं᳘छादयति॥
</details>

##  ०२
<details><summary>मूलम् - Weber</summary>

स वै᳘ स्वयमातृणा᳘यामा᳘वपति॥  
प्राणो वै᳘ स्वयमातृणा᳘न्नम् पु᳘रीषम् प्राणे तद᳘न्नं दधाति ते᳘न स᳘र्वमात्मा᳘नम् प्र᳘छादयति त᳘म्माद्य᳘त्प्राणे᳘ ऽन्नं धीय᳘ते स᳘र्वमात्मा᳘नम᳘वति स᳘र्वमात्मा᳘नमनुॗव्येति॥
</details>

##  ०३
<details><summary>मूलम् - Weber</summary>

न᳘ स्वयमातृणा᳘यामा᳘वपेदि᳘त्यु है᳘क आहुः॥  
प्राणः᳘ स्वयमातृणा ने᳘त्प्राणा᳘नपिद᳘धानी᳘ति स वाॗ ऐव᳘ वपेद᳘न्नेन वै᳘ प्राणा वि᳘ष्टब्धा यो वा अ᳘न्नं ना᳘त्ति सं वै त᳘स्य प्राणा᳘ रोहन्ति तद्य᳘स्य ह त᳘था कुर्व᳘न्ति य᳘था शु᳘ष्का सूर्मी᳘ सुषिॗरैव᳘ᳫं᳘ हॗ सो ऽमु᳘ष्मिंलोके स᳘म्भवति त᳘स्मात्स्वयमातृणा᳘याॗमैव᳘ वपेत्॥
</details>

##  ०४
<details><summary>मूलम् - Weber</summary>

स्वयमातृणा᳘यामो᳘प्य॥  
अनूक्य᳘या संछाद᳘यन्नेत्या᳘ परिश्रि᳘द्भ्यः स ते᳘नैव᳘ दक्षिणावृ᳘ज्जघ᳘नेन स्वयमातृणा᳘ᳫं᳘ संछाद᳘यन्नैत्या पु᳘नरनूॗक्यायै॥
</details>

##  ०५
<details><summary>मूलम् - Weber</summary>

आत्मा᳘नम᳘ग्रे सं᳘छादयति॥  
आत्माॗ ह्येवा᳘ग्रे सम्भ᳘वतः सम्भ᳘वत्य᳘थ द᳘क्षिणम् पक्षम᳘थ पु᳘छमथो᳘त्तरं त᳘द्दक्षिणावृत्तद्धि᳘ देवत्रा᳟॥
</details>

##  ०६
<details><summary>मूलम् - Weber</summary>

स᳘ एष᳘ प्राण᳘ एव यत्पु᳘रीषम्॥  
ते᳘न स᳘र्वमात्मा᳘नम् प्र᳘छादयति स᳘र्वस्मिंस्त᳘दात्म᳘न्प्राणं᳘ दधाति तद्य᳘द्धास्यैतद᳘ङ्गं᳘ नाभिप्राप्नुया᳘त्प्राणो᳘ हास्य तॗद᳘ङ्गं नाभिप्रा᳘प्नुयाद्य᳘दु वै᳘ प्राणोॗ ऽङ्गं नाभिप्राप्नो᳘ति शु᳘ष्यति वा वै तन्म्ला᳘यति वा त᳘स्मादेनᳫं स᳘र्वमेॗवैते᳘न प्र᳘छादयेत्॥
</details>

##  ०७
<details><summary>मूलम् - Weber</summary>

इ᳘न्द्रं वि᳘श्वा अ᳘वीवृधन्नि᳘ति॥  
इ᳘न्द्रᳫं हि स᳘र्वाणि भूता᳘नि वर्ध᳘यन्ति समुद्र᳘व्यचसं गि᳘र इ᳘ति महिमा᳘नमस्यैत᳘दाह रथी᳘तमं रथी᳘नामि᳘ति रथि᳘तमोॗ ह्येष᳘ रथि᳘नां वा᳘जानाᳫं स᳘त्पतिम् प᳘तिमित्य᳘न्नं वै वा᳘जा अ᳘न्नानाᳫं स᳘त्पतिम् प᳘तिमि᳘त्येत᳘दैॗन्द्र्यानुष्टु᳘भा नि᳘वपत्यैन्द्रᳫं हि पु᳘रीषं त᳘देत᳘दर्ध᳘मग्नेर्यत्पु᳘रीषमर्ध᳘मैष्टक᳘म्॥
</details>

##  ०८
<details><summary>मूलम् - Weber</summary>

त᳘दाहुः॥  
यत्स᳘र्वैश्छ᳘न्दोभिः स᳘र्वाभिर्देव᳘ताभिरि᳘ष्टका उपद᳘धात्य᳘थैतदे᳘कयैकदेव᳘त्यया निव᳘पति कथ᳘मेत᳘दर्ध᳘मग्नेरिती᳘न्द्रो वै स᳘र्वान्देवा᳘न्प्रतिस्तद्य᳘दैन्द्र्या᳘ निव᳘पति ते᳘नैत᳘दर्ध᳘मग्नेर᳘थ य᳘दनुष्टु᳘भा वाग्वा᳘ अनुष्टुब्वा᳘गु स᳘र्वाणि छ᳘न्दांसि ते᳘नो एॗवार्ध᳘म्॥
</details>

##  ०९
<details><summary>मूलम् - Weber</summary>

अ᳘थ विकर्णीं᳘ च स्वयमातृणां चो᳘पदधाति॥  
वायुर्वै᳘ विकर्णी द्यौ᳘रुत्तमा᳘ स्वयमातृणा᳘ वायुं᳘ च तद्दि᳘वं चो᳘पदधात्युत्तमे उ᳘पदधात्युत्तमे हि᳘ वायु᳘श्च द्यौ᳘श्च स᳘ᳫं᳘स्पृष्टे स᳘ᳫं᳘स्पृष्टे हि᳘ वायु᳘श्च द्यौ᳘श्च पू᳘र्वां विकर्णीमु᳘पदधात्यर्वाची᳘नं त᳘द्दिवो᳘ वायुं᳘ दधाति त᳘स्मादेॗषो ऽर्वाची᳘नमेव वा᳘तः पवते॥
</details>

##  १०
<details><summary>मूलम् - Weber</summary>

य᳘द्वेव᳘ विकर्णी᳘मुपद᳘धाति॥  
य᳘त्र वा᳘ अदो᳘ ऽश्वं चि᳘तिमवघ्राप᳘यन्ति त᳘दसा᳘वादित्य᳘ इमां᳘लोकान्त्सू᳘त्रे समा᳘वयते तद्यत्तत्सू᳘त्रं वायुः स स यः स᳘ वायु᳘रेषा सा᳘ विकर्णी तद्य᳘देता᳘मुपद᳘धात्यसा᳘वेव त᳘दादित्य᳘ इमां᳘लोकान्त्सू᳘त्रे समा᳘वयते॥
</details>

##  ११
<details><summary>मूलम् - Weber</summary>

य᳘द्वेव᳘ विकर्णीं᳘ च स्वयमातृणां᳘ चोपद᳘धाति॥  
आ᳘युर्वै᳘ विकर्णी᳘ प्राणः᳘ स्वयमातृणा᳘युश्च त᳘त्प्राणं चो᳘पदधात्युत्तमे उ᳘पदधात्युत्तमे ह्या᳘युश्च प्राण᳘श्च स᳘ᳫं᳘स्पृष्टे स᳘ᳫं᳘स्पृष्टे ह्या᳘युश्च प्राण᳘श्च पू᳘र्वामु᳘त्तरां विकर्णीमु᳘पदधात्या᳘युषा त᳘त्प्राण᳘मुभय᳘तः प᳘रिगृह्णाति॥
</details>

##  १२
<details><summary>मूलम् - Weber</summary>

प्रो᳘थद᳘श्वो न य᳘वसे॥  
ऽविष्य᳘न्यदा᳘ महः᳘ संव᳘रणाद्व्य᳘स्थात् आ᳘दस्य वा᳘तो अ᳘नुवाति शोचिर᳘ध स्म ते व्र᳘जनं कृष्ण᳘मस्ती᳘ति यदा वा᳘ एत᳘स्य वा᳘तो ऽनुवा᳘ति शोचिर᳘थैत᳘स्य व्र᳘जनं कृष्ण᳘म् भवति त्रिष्टुभो᳘पदधाति त्रै᳘ष्टुभो हि᳘ वायु᳘राग्नेॗय्याग्निकर्म ह्य᳘निरुक्तया᳘निरुक्तो हि᳘ वायुर᳘थ यद्वा᳘त इत्या᳘ह वा᳘तो हि᳘ वायुः᳟॥
</details>

##  १३
<details><summary>मूलम् - Weber</summary>

अ᳘थ स्वयमातृणा᳘मुपदधाति॥  
आ᳘योष्ट्वा स᳘दने सादयामी᳘त्येष वा आ᳘युस्त᳘स्यैतत्स᳘दनम᳘वत इ᳘त्येषॗ हीदᳫं स᳘र्वम᳘वति छाया᳘यामित्येत᳘स्यॗ हीदᳫं स᳘र्वं छाया᳘याᳫं समुद्र᳘स्यॗह्येतद्धृ᳘दयं रश्मीव᳘तीम् भा᳘स्वतीमि᳘ति रश्मीव᳘ती हि द्यौर्भा᳘स्वत्या या द्याम् भास्या᳘ पृथिवीॗमोर्व᳘न्त᳘रिक्षमित्येॗवᳫं ह्येष᳘ इमां᳘लोका᳘नाभा᳘ति॥
</details>

##  १४
<details><summary>मूलम् - Weber</summary>

परमेष्ठी᳘ त्वा सादयत्वि᳘ति॥  
परमेष्ठीॗ ह्येता᳘म् पञ्चमीं चि᳘तिम᳘पश्यन्॥
</details>

##  १५
<details><summary>मूलम् - Weber</summary>

य᳘द्वेव᳘ परमेष्ठि᳘नोपद᳘धाति॥  
प्रजा᳘पतिं वि᳘स्रस्तं देव᳘ता आदा᳘य व्यु᳘दक्रामंस्त᳘स्य परमेष्ठी शि᳘र आदा᳘योत्क्र᳘म्यातिष्ठन्॥
</details>

##  १६
<details><summary>मूलम् - Weber</summary>

त᳘मब्रवीत्॥  
उ᳘प मे᳘हि म एत᳘द्धेहि ये᳘न मे त्व᳘मुद᳘क्रमीरि᳘ति कि᳘म् मे त᳘तो भविष्यती᳘ति त्वद्देव᳘त्यमेव᳘ म एत᳘दात्म᳘नो भविष्यती᳘ति तथे᳘ति त᳘दस्मिन्नेत᳘त्परमेष्ठी प्र᳘त्यदधात्॥
</details>

##  १७
<details><summary>मूलम् - Weber</summary>

तॗद्यैॗषोत्तमा᳘ स्वयमातृॗणा॥  
एत᳘दस्य त᳘दात्म᳘नस्तद्य᳘देताम᳘त्रोपद᳘धाति य᳘देॗवास्यैॗषात्म᳘नस्त᳘दस्मिन्नेतत्प्र᳘तिदधाति त᳘स्मादेतामत्रो᳘पदधाति॥
</details>

##  १८
<details><summary>मूलम् - Weber</summary>

दिव᳘स्पृष्ठे व्य᳘चस्वतीम् प्र᳘थस्वतीमि᳘ति॥  
दिॗवो ह्येत᳘त्पृष्ठं व्य᳘चस्वत्प्र᳘थस्तद्दि᳘वं यछ दि᳘वं दृंह दि᳘वम् मा᳘ हिंसीरि᳘त्यात्मा᳘नं यछात्मा᳘नं दृंहात्मा᳘नम् मा᳘ हिंसीरि᳘त्येत᳘त्॥
</details>

##  १९
<details><summary>मूलम् - Weber</summary>

वि᳘श्वस्मै प्र᳘णा᳘यापाना᳘य॥  
व्याना᳘योदानाये᳘ति प्राणो वै᳘ स्वयमातृणा स᳘र्वस्मा उ वा᳘ एत᳘स्मै प्राणः प्रतिष्ठा᳘यै चरि᳘त्राये᳘तीमे वै᳘ लोकाः᳘ स्वयमातृणा᳘ इम᳘ उ लोकाः᳘ प्रतिष्ठा᳘ चरि᳘त्रᳫं सू᳘र्यस्त्वाभि᳘पात्वि᳘ति सू᳘र्यस्त्वाभि᳘गोपायत्वि᳘त्येत᳘न्मह्या᳘ स्वस्त्ये᳘ति महत्या᳘ स्वस्त्ये᳘त्येत᳘च्छर्दि᳘षा शं᳘तमेने᳘ति य᳘च्छर्दिः शं᳘तमं तेने᳘त्येत᳘त्॥
</details>

##  २०
<details><summary>मूलम् - Weber</summary>

नानो᳘पदधाति॥  
ना᳘ना हि᳘ वायु᳘श्च द्यौ᳘श्च सकृ᳘त्सादयति समानं त᳘त्करोति समानᳫं ह्या᳘युश्च प्राण᳘श्च ते वा᳘ उभे᳘ एव श᳘र्करे भ᳘वत उभे᳘ स्वयमातृणे᳘ समान᳘ᳫं᳘ ह्येवा᳘युश्च प्राणश्चा᳘थैने सू᳘ददोहसा᳘धिवदति प्राणो वै सू᳘ददोहाः प्राणे᳘णैॗवैने एतत्सं᳘तनोति सं᳘दधाति॥
</details>

##  २१
<details><summary>मूलम् - Weber</summary>

ता᳘ अस्य सू᳘ददोहस इ᳘ति॥  
आ᳘पो वै सूदो᳘ ऽन्नं दो᳘हः सो᳘मं श्रीणन्ति पृ᳘श्नय इत्य᳘न्नं वै पृ᳘श्नि ज᳘न्मन्देवा᳘नामि᳘ति संवत्सरो वै᳘ देवा᳘नां ज᳘न्म वि᳘श इ᳘ति यज्ञो वै वि᳘शो यज्ञे हि स᳘र्वाणि भूता᳘नि विष्टा᳘नि त्रिष्वा᳘ रोचने᳘ दिव इ᳘ति स᳘वनानि वै त्री᳘णि रोचना᳘नि स᳘वनान्येत᳘दाहानुष्टु᳘भा वाग्वा᳘ अनुष्टुब्वा᳘गु स᳘र्वे प्राणा᳘ वाचा᳘ चैॗवैने एत᳘त्प्राणे᳘न च सं᳘तनोति सं᳘दधाति सा वा᳘ एषै᳘का सती सू᳘ददोहाः स᳘र्वा इ᳘ष्टका अनुसं᳘चरति प्राणो वै सू᳘ददोहास्त᳘स्मादयमे᳘क एव᳘ प्राणः सन्त्स᳘र्वाण्य᳘ङ्गानि स᳘र्वमात्मा᳘नमनुसं᳘चरति॥
</details>
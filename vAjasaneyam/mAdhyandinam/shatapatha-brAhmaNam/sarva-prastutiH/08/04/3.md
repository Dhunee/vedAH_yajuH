+++
title = "३"

+++


##  ०१
<details><summary>मूलम् - Weber</summary>

अ᳘थ सृ᳘ष्टीरु᳘पदधाति॥  
एतद्वै᳘ प्रजा᳘पतिः स᳘र्वाणि भूता᳘नि पाप्म᳘नो मृत्यो᳘र्मुॗक्त्वाकामयत प्रजाः᳘ सृजेय प्र᳘जायेये᳘ति॥
</details>

##  ०२
<details><summary>मूलम् - Weber</summary>

स᳘ प्राणा᳘नब्रवीत्॥  
युष्मा᳘भिः सॗहेमाः᳘ प्रजाः प्र᳘जनयानी᳘ति ते वै के᳘न स्तोष्यामह इ᳘ति म᳘या चैव᳘ युष्मा᳘भिश्चे᳘ति तथे᳘ति ते᳘ प्राणै᳘श्चैव᳘ प्रजा᳘पतिना चास्तुवत य᳘दु ह किं᳘ च देवाः᳘ कुर्व᳘ते स्तो᳘मेनैव त᳘त्कुर्वते यज्ञो वै स्तो᳘मो यज्ञे᳘नैव त᳘त्कुर्वते त᳘स्मादु स᳘र्वास्वेॗवास्तुवतास्तुवतेत्य᳘नुवर्तते॥
</details>

##  ०३
<details><summary>मूलम् - Weber</summary>

ए᳘कयास्तुवते᳘ति॥  
वाग्वा ए᳘का वाॗचैव त᳘दस्तुवत प्रजा᳘ अधीयन्ते᳘ति᳘ प्रजा अ᳘त्राधीयन्त प्रजा᳘पतिर᳘धिपतिरासीदि᳘ति प्रजा᳘पतिरत्रा᳘धिपतिरासीत्॥
</details>

##  ०४
<details><summary>मूलम् - Weber</summary>

तिसृ᳘भिरस्तुवते᳘ति॥  
त्र᳘यो वै᳘ प्राणाः᳘ प्राण᳘ उदानो᳘ व्यानस्तै᳘रेव त᳘दस्तुवत ब्र᳘ह्मासृज्यते᳘ति ब्रह्मा᳘त्रासृज्यत ब्र᳘ह्मणस्प᳘तिर᳘धिपतिरासीदि᳘ति ब्र᳘ह्मणस्प᳘तिरत्रा᳘धिपतिरासीत्॥
</details>

##  ०५
<details><summary>मूलम् - Weber</summary>

पञ्च᳘भिरस्तुवते᳘ति॥  
य᳘ एॗवेमे म᳘नःपञ्चमाः प्राणास्तै᳘रेव त᳘दस्तुवत भूता᳘न्यसृज्यन्ते᳘ति भूतान्य᳘त्रासृज्यन्त भूता᳘नाम् प᳘तिर᳘धिपतिरासीदि᳘ति भूता᳘नाम् प᳘तिरत्रा᳘धिपतिरासीत्॥
</details>

##  ०६
<details><summary>मूलम् - Weber</summary>

सप्त᳘भिरस्तुवते᳘ति॥  
य᳘ एॗवेमे᳘ सप्त᳘ शीर्ष᳘न्प्राणास्तै᳘रेव त᳘दस्तुवत सप्त ऋष᳘यो ऽसृज्यन्ते᳘ति सप्त ऽर्ष᳘यो ऽत्रासृज्यन्त धाता᳘धिपतिरासीदि᳘ति धातात्रा᳘धिपतिरासीत्॥
</details>

##  ०७
<details><summary>मूलम् - Weber</summary>

नव᳘भिरस्तुवते᳘ति॥  
न᳘व वै᳘ प्राणाः᳘ सप्त᳘ शीर्षन्न᳘वाञ्चौ द्वौ तै᳘रेव त᳘दस्तुवत पित᳘रो ऽसृज्यन्ते᳘ति पितरो᳘ ऽत्रासृज्यन्ता᳘दितिर᳘धिपत्न्यासीदित्य᳘दितिरत्रा᳘धिपत्न्यासीत्॥
</details>

##  ०८
<details><summary>मूलम् - Weber</summary>

एकादश᳘भिरस्तुवते᳘ति॥  
द᳘श प्राणा᳘ आॗत्मैकादशस्ते᳘नैव त᳘दस्तुवत ऋत᳘वो ऽसृज्यन्ते᳘त्यृतवो᳘ ऽत्रासृज्यन्तार्तवा अ᳘धिपतय आसन्नि᳘त्यार्तवा अत्रा᳘धिपतय आसन्॥
</details>

##  ०९
<details><summary>मूलम् - Weber</summary>

त्रयोदश᳘भिरस्तुवते᳘ति॥  
द᳘श प्राणा द्वे᳘ प्रतिष्ठे᳘ आत्मा᳘ त्रयोदशस्ते᳘नैव त᳘दस्तुवत मा᳘सा असृज्यन्ते᳘ति मा᳘सा अ᳘त्रासृज्यन्त संवत्सरो᳘ ऽधिपतिरासीदि᳘ति संवत्सरो ऽत्रा᳘धिपतिरासीत्॥
</details>

##  १०
<details><summary>मूलम् - Weber</summary>

पञ्चदश᳘भिरस्तुवते᳘ति॥  
द᳘श ह᳘स्त्या अङ्गु᳘लयश्चत्वा᳘रि दोर्बाहवा᳘णि य᳘दूर्ध्वं ना᳘भेस्त᳘त्पञ्चदशं ते᳘नैव त᳘दस्तुवत क्षत्र᳘मसृज्यते᳘ति क्षत्र᳘मसृज्यते᳘ति क्षत्रम᳘त्रासृज्यतेन्द्रो ऽधिपतिरासीदितीन्द्रो ऽत्रा᳘धिपतिरासीत्॥
</details>

##  ११
<details><summary>मूलम् - Weber</summary>

सप्तदश᳘भिरस्तुवते᳘ति॥  
द᳘श पा᳘द्या अङ्गु᳘लयश्चत्वा᳘र्यूर्वष्ठीवा᳘नि द्वे᳘ प्रतिष्ठे यद᳘वाङ्ना᳘भेस्त᳘त्सप्तदशं ते᳘नैव त᳘दस्तुवत ग्राम्याः᳘ पश᳘वो ऽसृज्यन्ते᳘ति ग्राम्याः᳘ पश᳘वो ऽत्रासृज्यन्त बृ᳘हस्प᳘तिर᳘धिपतिरासीदि᳘ति बृ᳘हस्प᳘तिरत्रा᳘धिपतिरासीत्॥
</details>

##  १२
<details><summary>मूलम् - Weber</summary>

नवदश᳘भिरस्तुवते᳘ति॥  
द᳘श ह᳘स्त्या अङ्गु᳘लयो न᳘व प्राणास्तै᳘रेव त᳘दस्तुवत शूद्रार्या᳘वसृज्येतामि᳘ति शूद्रार्याव᳘त्रासृज्येतामहोरात्रे अ᳘धिपत्नी आस्तामि᳘त्यहोरात्रे अत्रा᳘धिपत्नी आस्ताम्॥
</details>

##  १३
<details><summary>मूलम् - Weber</summary>

ए᳘कविंशत्यास्तुवते᳘ति॥  
द᳘श ह᳘स्त्या अङ्गु᳘लयो द᳘श पा᳘द्या आॗत्मैकविंशस्ते᳘नैव त᳘दस्तुवतै᳘कशफाः पश᳘वो ऽसृज्यन्तेत्ये᳘कशफाः पशवो᳘ ऽत्रासृज्यन्त व᳘रुणो᳘ ऽधिपतिरासीदि᳘ति व᳘रुणो ऽत्रा᳘धिपतिरासीत्॥
</details>

##  १४
<details><summary>मूलम् - Weber</summary>

त्र᳘योविंशत्यास्तुवतेति॥  
द᳘श ह᳘स्त्या अङ्गु᳘लयो द᳘श पा᳘द्या द्वे᳘ प्रतिष्ठे᳘ आत्मा᳘ त्रयोविंशस्ते᳘नैव त᳘दस्तुवत क्षुद्राः᳘ पश᳘वो ऽसृज्यन्ते᳘ति क्षुद्राः᳘ पशवो᳘ ऽत्रासृज्यन्त पूषा᳘धिपतिरासीदि᳘ति पूषा᳘धिपतिरासीत्॥
</details>

##  १५
<details><summary>मूलम् - Weber</summary>

प᳘ञ्चविंशत्यास्तुवते᳘ति॥  
द᳘श ह᳘स्त्या अङ्गु᳘लयो द᳘श पा᳘द्याश्चत्वार्य᳘ङ्गान्यात्मा᳘ पश्चविंशस्ते᳘नैव त᳘दस्तुवतारण्याः᳘ पश᳘वो ऽसृज्यन्ते᳘त्यारण्याः᳘ पशवो᳘ ऽत्रासृज्यन्त वायुर᳘धिपतिरासीदि᳘ति वायुरत्रा᳘धिपतिरासीत्॥
</details>

##  १६
<details><summary>मूलम् - Weber</summary>

सप्त᳘विंशत्यास्तुवते᳘ति॥  
द᳘श ह᳘स्त्या अङ्गु᳘लयो द᳘श पा᳘द्याश्चत्वार्य᳘ङ्गानि द्वे᳘ प्रतिष्ठे᳘ आत्मा᳘ सप्तविंशस्ते᳘नैव त᳘दस्तुवत द्या᳘वापृथिवीॗ व्यैतामि᳘ति द्या᳘वापृथिवी अ᳘त्रॗ व्यैतां व᳘सवो रुद्रा᳘ आदित्या᳘ अनुॗव्यायन्नि᳘ति व᳘सवो रुद्रा᳘ आदित्या अ᳘त्रानुॗव्यायंस्त᳘ एवा᳘धिपतय आसन्नि᳘ति त᳘ उ एवात्रा᳘धिपतय आसन्॥
</details>

##  १७
<details><summary>मूलम् - Weber</summary>

न᳘वविंशत्यास्तुवते᳘ति॥  
द᳘श ह᳘स्त्या अङ्गु᳘लयो द᳘श पा᳘द्या न᳘व प्राणास्तै᳘रेव त᳘दस्तुवत व᳘नस्प᳘तयो ऽसृज्यन्ते᳘ति व᳘नस्प᳘तयो᳘ ऽत्रासृज्यन्त सोमो᳘ ऽधिपतिरासीदि᳘ति सोमो ऽत्रा᳘धिपतिरासीत्॥
</details>

##  १८
<details><summary>मूलम् - Weber</summary>

ए᳘कत्रिंशतास्तुवते᳘ति॥  
द᳘श ह᳘स्त्या अङ्गु᳘लयो द᳘श पा᳘द्या द᳘श प्राणा᳘ आॗत्मैकत्रिंशस्ते᳘नैव त᳘दस्तुवत प्रजा᳘ असृज्यन्ते᳘ति प्रजा अ᳘त्रासृज्यन्त य᳘वाश्चा᳘यवाश्चा᳘धिपतय आसन्नि᳘ति पूर्वपक्षापरपक्षा᳘ एवात्रा᳘धिपतय आसन्॥
</details>

##  १९
<details><summary>मूलम् - Weber</summary>

त्र᳘यस्त्रिंशतास्तुवते᳘ति॥  
द᳘श ह᳘स्त्या अङ्गु᳘लयो द᳘श पा᳘द्या द᳘श प्राणा द्वे᳘ प्रतिष्ठे᳘ आत्मा᳘ त्रयस्त्रिंशस्ते᳘नैव त᳘दस्तुवत भूता᳘न्यशाम्यन्नि᳘ति स᳘र्वाणि भूतान्य᳘त्राशाम्यन्प्रजा᳘पतिः परमेष्ठ्य᳘धिपतिरासीदि᳘ति प्रजा᳘पतिः परमेष्ठ्यत्रा᳘धिपतिरासीत्॥
</details>

##  २०
<details><summary>मूलम् - Weber</summary>

ता वा᳘ एताः᳟॥  
सप्त᳘दशे᳘ष्टका उ᳘पदधाति सप्तदशो वै᳘ संवत्सरः᳘ प्रजा᳘पतिः स᳘ प्रजनयिता त᳘देते᳘न वै᳘ सप्तदशे᳘न संवत्सरे᳘ण प्रजा᳘पतिना प्रजनयिॗत्रैताः᳘ प्रजाः प्रा᳘जनयद्यत्प्रा᳘जनयद᳘सृजत [^wbr_1] तद्यद᳘सृजत त᳘स्मात्सृ᳘ष्टयस्ताः᳘ सृॗष्ट्वात्मन्प्रा᳘पादयत त᳘थैॗवैतद्य᳘जमान एते᳘न सप्तदशे᳘न संवत्सरे᳘ण प्रजा᳘पतिना प्रजनयिॗत्रैताः᳘ प्रजाः प्र᳘जनयति ताः᳘ सृॗष्ट्वात्मन्प्र᳘पादयते रेतःसि᳘चोर्वे᳘लया पृष्ट᳘यो वै᳘ रेतःसि᳘चौ म᳘ध्यमु पृष्ट᳘यो मध्यत᳘ एॗवास्मिन्नेताः᳘ प्रजाः प्र᳘पादयति सर्व᳘त उ᳘पदधाति सर्व᳘त एॗवास्मिन्नेताः᳘ प्रजाः प्र᳘पादयति॥  

[^wbr_1]: द्यत्प्रा᳘जनयद᳘सृजत AB.!
</details>
+++
title = "१"

+++


##  ०१
<details><summary>मूलम् - Weber</summary>

उपवसथीये᳘ ऽहन्प्रातरु᳘दित आदित्ये᳟॥  
वा᳘चं वि᳘सृजते वा᳘चं विसृ᳘ज्य पञ्चगृहीतमा᳘ज्यं गृह्णीते त᳘त्र प᳘ञ्च हिरण्यशकलान्प्रा᳘स्यत्य᳘थैत᳘त्त्रय᳘ᳫं᳘ समा᳘सिक्तम् भवति द᳘धि म᳘धु घृत᳘म् पात्र्यां᳘ वा स्थाल्यां᳘ वोरुबिल्यां त᳘दुप᳘रिष्टाद्दर्भमुष्टिं नि᳘दधाति॥
</details>

##  ०२
<details><summary>मूलम् - Weber</summary>

अ᳘थाग्निमा᳘रोहति॥  
न᳘मस्ते ह᳘रसे शोचि᳘षे न᳘मस्ते अस्त्वर्चि᳘ष इत्य᳘त्रैष स᳘र्वो ऽग्निः स᳘ᳫं᳘स्कृतः स᳘ एॗषो ऽत्र त᳘स्मा अ᳘लं य᳘द्धिंस्याद्यं जि᳘हिंसिषेद्य᳘मु वा᳘ एष᳘ हिन᳘स्ति ह᳘रसा वैनं शोचि᳘षा वार्चि᳘षा वा हिनस्ति त᳘थो हैनमेष᳘ एतैर्न᳘ हिनस्त्यन्या᳘ᳫं᳘स्ते अस्म᳘त्तपन्तु हेत᳘यः पावको᳘ अस्म᳘भ्यं शिवो᳘ भवे᳘ति य᳘थैव य᳘जुस्त᳘था ब᳘न्धुः॥
</details>

##  ०३
<details><summary>मूलम् - Weber</summary>

आरु᳘ह्याग्नि᳘ᳫं᳘ स्वयमातृणां व्या᳘घारयति॥  
आ᳘ज्येन पञ्चगृहीते᳘न त᳘स्योक्तो ब᳘न्धुः॥
</details>

##  ०४
<details><summary>मूलम् - Weber</summary>

स्वयमातृणां व्या᳘घारयति॥  
प्राणः᳘ स्वयमातृणा᳘ प्राणे तद᳘न्नं दधाति॥
</details>

##  ०५
<details><summary>मूलम् - Weber</summary>

य᳘द्वेव᳘ स्वयमातृणां व्याघार᳘यति॥  
उत्तरवेदि᳘र्हैॗषाग्नेर᳘थ या᳘ममूम् पू᳘र्वां व्याघार᳘यत्यध्वर᳘स्य सा᳘थ हैॗषाग्नेस्ता᳘मेतद्व्या᳘घारयति॥
</details>

##  ०६
<details><summary>मूलम् - Weber</summary>

प᳘श्यंस्त᳘त्र हि᳘रण्यं व्या᳘घारयति॥  
प्रत्य᳘क्षं वै तद्यत्प᳘श्यति प्रत्य᳘क्षᳫं सोत्तरवेदिः प्रा᳘स्ता एॗवेह᳘ भवन्ति परो᳘ ऽक्षं वै तद्यत्प्रा᳘स्ताः परो᳘ ऽक्षमिय᳘मुत्तरवेदिः᳟॥
</details>

##  ०७
<details><summary>मूलम् - Weber</summary>

स्वाहाकारे᳘ण तां व्या᳘घारयति॥  
प्रत्य᳘क्षं वै तद्य᳘त्स्वाहाकारः᳘ प्रत्य᳘क्षᳫं सोत्तरवेदि᳘र्वेट्कारे᳘णेमा᳘म् परो᳘ ऽक्षं वै तद्य᳘द्वेट्कारः᳘ परो᳘ ऽक्षमिय᳘मुत्तरवेदिरा᳘ज्येना᳘ज्येनॗ ह्युत्तरवेदिं᳘ व्याघार᳘यन्ति पञ्चगृहीते᳘न पञ्चगृहीते᳘नॗ ह्युत्तरवेदिं᳘ व्याघार᳘यन्ति व्यतिहा᳘रं व्यतिहाॗरᳫं ह्युत्तरवेदिं᳘ व्याघार᳘यन्ति॥
</details>

##  ०८
<details><summary>मूलम् - Weber</summary>

नृष᳘दे वेडि᳘ति॥  
प्राणो वै᳘ नृष᳘न्मनुॗष्या न᳘रस्तॗद्यो ऽय᳘म् मनुॗष्येषु प्राॗणो ऽग्निस्त᳘मेत᳘त्प्रीणात्यप्सुष᳘दे वेडि᳘तिॗ यो ऽप्स्वग्निस्त᳘मेत᳘त्प्रीणाति बहिर्ष᳘दे वेडि᳘ति य ओ᳘षधिष्वग्निस्त᳘मेत᳘त्प्रीणाति वनस᳘दे वेडि᳘ति यो व᳘नस्प᳘तिष्वग्निस्त᳘मेत᳘त्प्रीणाति स्वर्वि᳘दे वेडि᳘त्यय᳘मग्निः᳘ स्वर्वि᳘दिम᳘मेॗवैत᳘दग्नि᳘म् प्रीणाति॥
</details>

##  ०९
<details><summary>मूलम् - Weber</summary>

य᳘द्वेवा᳘ह॥  
नृष᳘दे वे᳘डप्सुष᳘दे वेडि᳘त्यस्यैॗवैता᳘न्यग्नेर्ना᳘मानि ता᳘न्येत᳘त्प्रीणाति ता᳘नि हवि᳘षा देव᳘तां करोति य᳘स्यै वै᳘ देव᳘तायै हवि᳘र्गृह्य᳘ते सा᳘ देव᳘ता न सा य᳘स्यै न᳘ गृह्य᳘ते ऽथो एता᳘नेॗवैत᳘दग्नी᳘नस्मि᳘न्नग्नौ᳘ नामग्रा᳘हं दधाति॥
</details>

##  १०
<details><summary>मूलम् - Weber</summary>

प᳘ञ्चैता आ᳘हुतीर्जुहोति॥  
प᳘ञ्चचितिको ऽग्निः प᳘ञ्च ऽर्त᳘व संवत्सरः᳘ संवत्सॗरो ऽग्निर्या᳘वानग्निर्या᳘वत्यस्य मा᳘त्रा ता᳘वतैॗवैनमेतद᳘न्नेन प्राणाति॥
</details>

##  ११
<details><summary>मूलम् - Weber</summary>

अ᳘थैनᳫं स᳘मुक्षति॥  
दध्ना म᳘धुना घृते᳘न जा᳘यत एष᳘ एतद्य᳘च्चीय᳘ते स᳘ एष स᳘र्वस्मा अ᳘न्नाय जायते स᳘र्वम्वेतद᳘न्नं यद्द᳘धि म᳘धु गृतᳫं स᳘र्वेणैॗवैनमेतदन्नेन प्रीणाति सर्व᳘तः स᳘मुक्षति सर्व᳘त एॗवैनमेतत्स᳘र्वेणा᳘न्नेन प्रीणाति॥
</details>

##  १२
<details><summary>मूलम् - Weber</summary>

य᳘द्वेॗवैनᳫं समुक्ष᳘ति॥  
अ᳘त्रैष स᳘र्वो ऽग्निः स᳘ᳫं᳘स्कृतस्त᳘स्मिन्देवा᳘ एत᳘द्रूप᳘मुत्तम᳘मदधुस्त᳘थैॗवास्मिन्नय᳘मेत᳘द्रूप᳘मुत्तमं᳘ दधात्य᳘न्नं वै᳘ रूप᳘मेत᳘दु परमम᳘न्नं यद्दधि म᳘धु गृतं तद्य᳘देव᳘ परमं᳘ रूपं त᳘दस्मिन्नेत᳘दुत्तमं᳘ दधाति सर्व᳘तः स᳘मुक्षत्य᳘पि बा᳘ह्येन परिष्रि᳘तः सर्व᳘त एॗवास्मिन्नेत᳘द्रूप᳘मुत्तमं᳘ दधाति दर्भैस्ते हि᳘ शुद्धा मे᳘ध्या अ᳘ग्रैर᳘ग्रᳫं हि᳘ देवा᳘नाम्॥
</details>

##  १३
<details><summary>मूलम् - Weber</summary>

य᳘द्वेॗवैनᳫं समुक्ष᳘ति॥  
एतद्वै य᳘त्रैत᳘म् प्राणा ऋ᳘षयो᳘ ऽग्रे ऽग्नि᳘ᳫं᳘ सम᳘स्कुर्वंस्त᳘दस्मिन्नॗदो ऽमु᳘म् पुर᳘स्ताद्भाग᳘मकुर्वतादः᳘ सजूरब्दी᳘यम᳘थास्मिन्नेतᳫं सं᳘चित उप᳘रिष्टाद्भाग᳘मकुर्वत तद्य᳘त्समुक्ष᳘ति य᳘ एॗवास्मिंस्ते᳘ प्राणा ऋ᳘षयः स᳘चित उप᳘रिष्टाद्भागम᳘कुर्वत ता᳘नेॗवैत᳘त्प्रीणाति दध्ना म᳘धुना घृते᳘न त᳘स्योक्तो ब᳘न्धुः॥
</details>

##  १४
<details><summary>मूलम् - Weber</summary>

ये᳘ देवा᳘ देवा᳘नाम्॥  
यज्ञि᳘या यज्ञि᳘यानामि᳘ति देवाॗ ह्येते᳘ देवा᳘नां यज्ञि᳘या उ यज्ञि᳘यानाᳫं संवत्सरी᳘णमु᳘प भागमा᳘सत इ᳘ति संवत्सरीॗणᳫं ह्येत᳘ एत᳘म् भाग᳘मुपा᳘सते ऽहुता᳘दो हवि᳘षो यज्ञे᳘ अस्मिन्नि᳘त्यहुता᳘दो हि᳘ प्राणाः᳘ स्वय᳘म् पिबन्तु म᳘धुनो घृतस्ये᳘ति स्वय᳘मस्य᳘ पिबन्तु म᳘धुनश्च घृत᳘स्य चे᳘त्येत᳘त्॥
</details>

##  १५
<details><summary>मूलम् - Weber</summary>

ये᳘ देवा᳘ देवे᳘षु॥  
अ᳘धि देवत्वमा᳘यन्नि᳘ति देवाॗ ह्येते᳘ देवेष᳘धि देवत्वमा᳘यन्ये ब्र᳘ह्मणः पुरएता᳘रो अस्ये᳘त्यय᳘मग्निर्ब्र᳘ह्म त᳘स्यैते᳘ पुरएता᳘रो ये᳘भ्यो न᳘ ऋते प᳘वते धा᳘म किं᳘ चने᳘ति न हि᳘ प्राणे᳘भ्य ऋते प᳘वते धा᳘म किं᳘ चन न ते᳘ दिवो न᳘ पृथिव्या अ᳘धि स्नुष्वि᳘तिॗ नैव ते᳘ दिवि न᳘ पृथिव्यां य᳘देव᳘ प्राणभृत्त᳘स्मिंस्त इ᳘त्येत᳘त्॥
</details>

##  १६
<details><summary>मूलम् - Weber</summary>

द्वा᳘भ्याᳫं स᳘मुक्षति॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘वत्यस्य मा᳘त्रा ता᳘वतैॗवैनमेतत्स᳘मुक्षति॥
</details>

##  १७
<details><summary>मूलम् - Weber</summary>

अ᳘थ प्रत्य᳘वरोहति॥  
प्राणदा᳘ अपानदा इ᳘ति स᳘र्वे हैते᳘ प्राणाॗ यो ऽय᳘मग्नि᳘श्चितः स य᳘देताम᳘त्रात्म᳘नः परिदां न व᳘देता᳘त्र हैॗवास्यैष᳘ प्राणा᳘न्वृञ्जीता᳘थ य᳘देताम᳘त्रात्म᳘नः परिदां व᳘दते त᳘थो हास्यैष᳘ प्राणान्न᳘ वृङ्क्ते प्राणदा᳘ अपानदा᳘ व्यानदा᳘ वर्चोदा᳘ वरिवोदा इ᳘त्येतद्दा᳘ मे ऽसी᳘त्येॗवैत᳘दाहान्या᳘ᳫं᳘स्ते अस्म᳘त्तपन्तु हेत᳘यः पावको᳘ अस्म᳘भ्यं शिवो᳘ भवे᳘ति य᳘थैव य᳘जुस्त᳘था ब᳘न्धुः॥
</details>

##  १८
<details><summary>मूलम् - Weber</summary>

प्रत्ये᳘त्य प्रवर्ग्योपस᳘द्भ्याम् प्र᳘चरति॥  
प्रवर्ग्योपस᳘द्भ्याम् प्रचर्या᳘थास्मै व्रतं᳘ वार्धव्रतं᳘ वा प्र᳘यछत्य᳘थ प्रवर्ग्योपस᳘द्भ्याम᳘थ प्रव᳘र्ग्यमु᳘त्सादयत्याप्त्वा तं का᳘मं य᳘स्मै का᳘मायैनम् प्रवृण᳘क्ति॥
</details>

##  १९
<details><summary>मूलम् - Weber</summary>

तं वै᳘ परिष्यन्द उ᳘त्सादयेत्॥  
तप्तो वा᳘ एष᳘ शुशुचानो᳘ भवति तं य᳘दस्या᳘मुत्साद᳘येदिमा᳘मस्य शु᳘गृछेद्य᳘दॗप्सूत्साद᳘येदॗपो ऽस्य शु᳘गृछेद᳘थ य᳘त्परिष्यन्द᳘ उत्साद᳘यति त᳘थो हॗ नैॗवापो᳘ हिन᳘स्तिॗ नेमां यद᳘हाप्सु न प्रा᳘स्यति ते᳘नापो न᳘ हिनस्त्य᳘थ य᳘त्समन्तमा᳘पः परिय᳘न्ति शा᳘न्तिर्वा आ᳘पस्ते᳘नो इमां न᳘ हिनस्ति त᳘स्मात्परिष्यन्द उ᳘त्सादयेत्॥
</details>

##  २०
<details><summary>मूलम् - Weber</summary>

अग्नौॗ त्वेवो᳘त्सादयेत्॥  
इमे वै᳘ लोका᳘ एॗषो ऽग्निरा᳘पः परिश्रि᳘तस्तं य᳘दग्ना᳘ उत्साद᳘यति त᳘देॗवैनम् परिष्यन्द उ᳘त्सादयति॥
</details>

##  २१
<details><summary>मूलम् - Weber</summary>

य᳘द्वेॗवाग्ना᳘ उत्साद᳘यति॥  
इमे वै᳘ लोका᳘ एॗषो ऽग्नि᳘रग्नि᳘र्वायु᳘रादित्यस्त᳘देते᳘ प्रव᳘र्ग्याः स य᳘दन्य᳘त्राग्ने᳘रुत्साद᳘येदेतांस्त᳘द्देवा᳘न्बहिॗर्धैभ्यो᳘ लोके᳘भ्यो दध्याद᳘थ य᳘दग्ना᳘ उत्साद᳘यत्येता᳘नेॗवैत᳘द्देवा᳘नेषु᳘ लोके᳘षु दधाति॥
</details>

##  २२
<details><summary>मूलम् - Weber</summary>

य᳘द्वेॗवाग्ना᳘ उत्साद᳘यति॥  
शि᳘र एत᳘द्यज्ञ᳘स्य य᳘त्प्रव᳘र्ग्य आॗत्माय᳘मग्नि᳘श्चितः स य᳘दन्य᳘त्राग्ने᳘रुत्साद᳘येद्बहिॗर्धास्माछि᳘रो दध्याद᳘थ य᳘दग्ना᳘ उत्साद᳘यत्यात्मा᳘नमेॗवास्यैत᳘त्संस्कृ᳘त्य शि᳘रः प्र᳘तिदधाति॥
</details>

##  २३
<details><summary>मूलम् - Weber</summary>

स्वयमातृण᳘या स᳘ᳫं᳘स्पृष्टम् प्रथम᳘म् प्रव᳘र्ग्यमु᳘त्सादयति॥  
प्राणः᳘ स्वयमातृणा शि᳘रः प्रव᳘र्ग्य आॗत्माय᳘मग्नि᳘श्चितः शि᳘रश्च त᳘दात्मा᳘नं च प्राणे᳘न सं᳘तनोति सं᳘दधात्युत्सा᳘द्य प्रव᳘र्ग्यं य᳘था त᳘स्योत्सा᳘दनम्॥
</details>
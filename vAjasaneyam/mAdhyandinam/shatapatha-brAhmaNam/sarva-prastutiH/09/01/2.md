+++
title = "२"

+++
## ०१
अ᳘थैनम᳘तः प᳘रिषिश्चति॥  
एतद्वा᳘ एनं देवाः᳘ शतरुद्रि᳘येण शमयित्वा᳘थैनमेतद्भू᳘य एॗवाशमयंस्त᳘थैॗवैनमेव᳘मेत᳘छतरुद्रि᳘येण शमयित्वा᳘थैनमेतद्भू᳘य एव᳘ शमयति॥  
## ०२
अद्भिः प᳘रिषिञ्चति॥  
शा᳘न्तिर्वा आ᳘पः शम᳘यत्येॗवैनमेत᳘त्सर्व᳘तः प᳘रिषिञ्चति सर्व᳘त एॗवैनमेत᳘छमयति त्रिष्कृ᳘त्वः प᳘रिषिञ्चति त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैॗवैनमेत᳘छमयति॥  
## ०३
य᳘द्वेॗवैनम् परिषिञ्च᳘ति॥  
इमे वै᳘ लोका᳘ एॗषो ऽग्नि᳘रिमांस्त᳘ल्लोका᳘नद्भिः प᳘रितनोति समुद्रे᳘ण हैनांस्तत्प᳘रितनोति सर्व᳘तस्त᳘स्मादिमां᳘लोका᳘न्त्सर्व᳘तः समुद्रः प᳘र्येति दक्षिणावृत्त᳘स्मादिमां᳘लोका᳘न्दक्षिणावृ᳘त्समुद्रः प᳘र्येति॥  
## ०४
अग्नीत्प᳘रिषिञ्चति॥  
अग्नि᳘रेष यदा᳘ग्नीध्रोॗ नो वा᳘ आॗत्मात्मा᳘नᳫं हिनस्त्य᳘हिंसाया अ᳘श्मनो ऽध्य᳘श्मनो ह्या᳘पः प्रभ᳘वन्ति निकक्षा᳘न्निकक्षाद्ध्या᳘पः प्रभ᳘वन्ति द᳘क्षिणान्निकक्षाद्द᳘क्षिणाद्धि निकक्षादा᳘पः प्रभ᳘वन्ति॥  
## ०५
अ᳘श्मन्नू᳘र्जम् प᳘र्वते शिश्रियाणामि᳘ति॥  
अ᳘श्मनि वा᳘ एषोर्क्प᳘र्वतेषु श्रिता यदा᳘पो ऽद्भ्य ओ᳘षधीभ्यो व᳘नस्प᳘तिभ्यो अ᳘धि स᳘म्भृतम् प᳘य इ᳘त्येत᳘स्माॗद्ध्येतत्स᳘र्वस्माद᳘धि स᳘म्भृतम् प᳘यस्तां᳘ न इ᳘षमू᳘र्जं धत्त मरुतः संरराणा इ᳘ति मरु᳘तो वै᳘ वर्ष᳘स्येशते᳘ ऽश्मंस्ते क्षुदि᳘ति नि᳘दधाति तद᳘श्मनि क्षु᳘धं दधाति त᳘स्माद᳘श्मानाद्यो᳘ ऽथो स्थिरो वा अ᳘श्मा स्थिरा क्षु᳘त्स्थिर᳘ एव त᳘त्स्थिरं᳘ दधाति म᳘यि त ऊर्गि᳘त्यपा᳘दत्ते त᳘दात्मन्नू᳘र्जं धत्ते त᳘था द्विती᳘यं त᳘था तृती᳘यम्॥  
## ०६
निधा᳘योदह᳘रणं त्रि᳘र्विप᳘ल्ययते॥  
एतद्वा᳘ एनमेत᳘ल्लघूय᳘तीव य᳘देनᳫं समन्त᳘म् पर्ये᳘ति त᳘स्मा एॗवैतन्नि᳘ह्नुते᳘ ऽहिंसायै॥  
## ०७
य᳘द्वेव᳘ विपल्य᳘यते॥  
एतद्वा᳘ एनमेत᳘दन्व᳘वैति त᳘त एॗवैत᳘दात्मा᳘नमपो᳘द्धरते जीवा᳘त्वै त᳘थो हाने᳘नात्म᳘ना स᳘र्वमा᳘युरेति॥  
## ०८
त्रि᳘र्विप᳘ल्ययते॥  
त्रिर्हि कृ᳘त्वः पर्ये᳘ति तद्या᳘वत्कृ᳘त्वः पर्ये᳘ति ता᳘वत्कृ᳘त्वो विप᳘ल्ययते॥  
## ०९
अ᳘थ तम᳘श्मानमुदह᳘रणे ऽवधा᳘य॥  
एतां दि᳘शᳫं हरन्त्येषा वै᳘ नैरृती दि᳘ङ्नैरृत्या᳘मेव त᳘द्दिशि शु᳘चं दधाति॥  
## १०
एतद्वा᳘ एनं देवाः᳟॥  
शतरुद्रि᳘येण चाद्भि᳘श्च शमयित्वा᳘थास्यैते᳘न शु᳘चम् पाप्मा᳘नम᳘पाघ्नंस्त᳘थैॗवैनमय᳘मेत᳘छतरुद्रि᳘येण चाद्भि᳘श्च शमयित्वा᳘थास्यैते᳘न शु᳘चम् पाप्मा᳘नम᳘पहन्ति॥  
## ११
बा᳘ह्येनाग्नि᳘ᳫं᳘ हरति॥  
इमे वै᳘ लोका᳘ एॗषो ऽग्नि᳘रेभ्यस्त᳘ल्लोके᳘भ्यो बहिर्धा शु᳘चं दधाति बहिर्वेॗदीयं वै वे᳘दिरस्यै त᳘द्बहिर्धा शु᳘चं दधाति॥  
## १२
स वे᳘देर्द᳘क्षिणायां श्रो᳘णौ॥  
प्राङ् ति᳘ष्ठन्दक्षिणा नि᳘रस्यति यं᳘ द्विष्मस्तं᳘ ते शु᳘गृछत्वि᳘ति य᳘मेव द्वे᳘ष्टि त᳘मस्य शु᳘गृछत्यमुं᳘ ते शु᳘गृछत्वि᳘ति ह ब्रूयाद्यं᳘ द्विष्यात्त᳘तो ह त᳘स्मिन्न पु᳘नरस्त्य᳘पि तन्ना᳘द्रियेत स्वयंनिर्दिष्टोॗ ह्येव स य᳘मेवंविद्द्वे᳘ष्टि य᳘दि न᳘ भिद्ये᳘त भि᳘त्तवै᳘ ब्रूयाद्यदाॗ ह्येव स᳘ भिद्यते᳘ ऽथ तं शु᳘गृछति यं द्वेष्ट्य᳘प्रतीक्षमा᳘यन्त्य᳘प्रतीक्षमेव तछु᳘चम् पाप्मा᳘नं जहति॥  
## १३
प्रत्येत्ये᳘ष्टका धेनूः᳘ कुरुते॥  
एतद्वा᳘ एनं देवाः᳘ शतरुद्रि᳘येण चाद्भि᳘श्च शमयित्वा शु᳘चमस्य पाप्मा᳘नमपह᳘त्य प्रत्येत्ये᳘ष्टका धेनू᳘रकुर्वत त᳘थैॗवैनमय᳘मेत᳘छतरुद्रि᳘येण चाद्भि᳘श्च शमयित्वा शु᳘चमस्य पाप्मा᳘नमपह᳘त्य प्रत्येत्ये᳘ष्टका धेनूः᳘ कुरुते॥  
## १४
आ᳘सीनः कुर्वीते᳘त्यु है᳘क आहुः॥  
आसीनो वै᳘ धेनुं᳘ दोग्धी᳘ति तिॗष्ठंस्त्वेव᳘ कुर्वीतेमे वै᳘ लोका᳘ एॗषो ऽग्निस्ति᳘ष्ठन्तीव वा᳘ इमे᳘ लोका अ᳘थो ति᳘ष्ठन्वै᳘ वीर्य᳘वत्तरः॥  
## १५
उ᳘दङ् प्राङ् ति᳘ष्ठन्॥  
पुर᳘स्ताद्वा᳘ एषा᳘ प्रती᳘ची य᳘जमानं धेनुरु᳘पतिष्ठते दक्षिणतो वै᳘ प्रती᳘चीं धेनुं ति᳘ष्ठन्तीसु᳘पसीदन्ति॥  
## १६
स य᳘त्राभ्याप्नो᳘ति॥  
त᳘दभिमृ᳘श्यैतद्य᳘जुर्जपतीमा᳘ मे अग्न इ᳘ष्टका धेन᳘वः सन्त्वि᳘त्यग्नि᳘र्हैता᳘सां धेनुकरण᳘स्येष्टे त᳘स्मादेता᳘वतीनां देव᳘तानामग्नि᳘मेवा᳘मन्त्रयत ए᳘का च द᳘श चा᳘न्तश्च परार्धश्चे᳘त्येष᳘ हावराॗर्ध्यो भूमा यदे᳘का च द᳘श चा᳘थ हैष᳘ पराॗर्ध्यो भूमा यद᳘न्तश्च परार्ध᳘श्चावरार्धत᳘श्चैॗवैना एत᳘त्परार्धत᳘श्च परिगृ᳘ह्य देवा᳘ धेनू᳘रुकुर्वत त᳘थैॗवैना अय᳘मेत᳘दवरार्धत᳘श्चैव᳘ परार्धत᳘श्च परिगृ᳘ह्य धेनूः᳘ कुरुते त᳘स्माद᳘पि ना᳘द्रियेत बह्वीः क᳘र्तुममु᳘त्र वा᳘ एष᳘ एता ब्र᳘ह्मणा य᳘जुषा बह्वीः᳘ कुरुते᳘ ऽथ य᳘त्संतनो᳘ति का᳘मानेव तत्सं᳘तनोति॥  
## १७
य᳘द्वेवे᳘ष्टका धेनूः᳘ कुरुते᳟॥  
वाग्वा᳘ अय᳘मग्नि᳘र्वाचा हि᳘ चितः स यदाहै᳘का च द᳘श चा᳘न्तश्च परार्धश्चे᳘ति वाग्वा ए᳘का वाग्द᳘श वाग᳘न्तो वा᳘क्परार्धो वा᳘चमेव त᳘द्देवा᳘ धेनु᳘मकुर्वत त᳘थैॗवैतद्य᳘जमानो वा᳘चमेव᳘ धेनुं᳘ कुरुते᳘ ऽथ य᳘त्संतनो᳘ति वा᳘चमेव तत्सं᳘तनोत्येता᳘ मे अग्न इ᳘ष्टका धेन᳘वः सन्त्वमु᳘त्रामु᳘ष्मिंलोक इ᳘त्येतद्वा᳘ एना अस्मिं᳘लोके᳘ धेनूः᳘ कुरुते᳘ ऽथैना एत᳘दमु᳘ष्मिंलोके᳘ धेनूः᳘ कुरुते त᳘थो हैनमेता उभ᳘योर्लोक᳘योर्भुञ्जन्त्यस्मिं᳘श्चामु᳘ष्मिंश्च॥  
## १८
ऋत᳘व स्थे᳘ति॥  
ऋत᳘वोॗ ह्येता᳘ ऋतावृ᳘ध इ᳘ति सत्यवृ᳘ध इ᳘त्येत᳘दृतुष्वा᳘ स्थ ऋतावृ᳘ध इ᳘त्यहोरात्रा᳘णि वा इ᳘ष्टका ऋतु᳘षु वा᳘ अहोरात्रा᳘णि तिष्ठन्ति घृतश्चु᳘तो मधुश्चु᳘त इ᳘ति त᳘देना घृतश्चु᳘तश्च मधुश्चु᳘तश्च कुरुते॥  
## १९
विरा᳘जो नामे᳘ति॥  
एतद्वै᳘ देवा᳘ एता इ᳘ष्टका ना᳘मभिरु᳘पाह्वयन्ति य᳘था-यथैना एत᳘दाच᳘क्षते ता᳘ एनानभ्युपा᳘वर्तन्ता᳘थ लोकम्पृणा᳘ एव प᳘राच्यस्तस्थुर᳘हितनाम्न्यो निमे᳘मिहत्यस्ता᳘ विरा᳘जो ना᳘माकुर्वत ता᳘ एनानभ्युपावर्तन्त त᳘स्माद्द᳘श-दशे᳘ष्टका उपधा᳘य लोकम्पृण᳘याभि᳘मन्त्रयते त᳘देना विरा᳘वः कुरुते द᳘शाक्षरा हि᳘ विरा᳘ट् कामदु᳘धा अ᳘क्षीयमाणा इ᳘ति त᳘देनाः कामदु᳘धा अ᳘क्षीयमाणाः कुरुते॥  
## २०
अ᳘थैनं वि᳘कर्षति॥  
मण्डू᳘केना᳘वकया वेतसशाख᳘यैतद्वा᳘ एनं देवाः᳘ शतरुद्रि᳘येण चाद्भि᳘श्च शमयित्वा᳘ शु᳘चमस्य पाप्मा᳘नमपहत्या᳘थैनमेतद्भूय एॗवाशमयंस्त᳘थैॗवैनमय᳘मेत᳘छतरुद्रि᳘येण चाद्भि᳘श्च शमयित्वा शु᳘चमस्य पाप्मानमहत्या᳘थैनमेतद्भू᳘य एव᳘ शमयति सर्व᳘तो वि᳘कर्षति सर्व᳘त एॗवैनमेत᳘छमयति॥  
## २१
य᳘द्वेॗवैनं विक᳘र्षति॥  
एतद्वै य᳘त्रैत᳘म् प्राणा ऋ᳘षयो᳘ ऽग्रे ऽग्नि᳘ᳫं᳘ सम᳘स्कुर्वंस्त᳘मद्भिर᳘वोक्षंस्ता आ᳘पः स᳘मस्कन्दंस्ते᳘ मण्डू᳘का अभवन्॥  
## २२
ताः᳘ प्रजा᳘पतिमब्रुवन्॥  
यद्वै᳘ नः कम᳘भूद᳘वाक्त᳘दगादि᳘तिॗ सो ऽब्रवीदेष᳘ व एत᳘स्य व᳘नस्प᳘तिर्वेत्त्वि᳘ति वेत्तु सं᳘वेत्तु सो᳘ ऽह वै तं᳘ वेतस इत्या᳘चक्षते परो᳘ ऽक्षम् परो᳘ ऽक्षकामा हि᳘ देवा अ᳘थ यद᳘ब्रुवन्न᳘वाङ्तः क᳘मगादि᳘ति ता अ᳘वाक्का अभवन्न᳘वाक्का ह वै ता अ᳘वका इत्या᳘चक्षते परो᳘ ऽक्षम् परो᳘ ऽक्षकामा हि᳘ देवास्ता᳘ हैता᳘स्त्रय्य᳘ आ᳘पो य᳘न्मण्डूको᳘ ऽवका वेतसशाॗखैता᳘भिरेॗवैनमेत᳘त्त्रयी᳘भिरद्भिः᳘ शमयति॥  
## २३
य᳘द्वेॗवैनं विक᳘र्षति॥  
जाय᳘त एष᳘ एतद्य᳘च्चीय᳘ते स᳘ एष स᳘र्वस्मा अ᳘न्नाय जायते स᳘र्वम्वेतद᳘न्नं य᳘न्मण्डूको᳘ ऽवका वेतसशाखा᳘ पश᳘वश्चॗ ह्येता आ᳘पश्च व᳘नस्प᳘तयश्च स᳘र्वेणैॗ वैनमेतद᳘न्नेन प्रीणाति॥  
## २४
मण्डू᳘केन पशूना᳘म्॥  
त᳘स्मान्मण्डू᳘कः पशूना᳘मनुपजीवनीय᳘तमो यात᳘यामा हि सो᳘ ऽवकाभिरपां त᳘स्माद᳘वका अपा᳘मनुपजीवनीय᳘तमा यात᳘याम्न्यो हि ता᳘ वेतसे᳘न व᳘नस्प᳘तीनां त᳘स्माद्वेतसो व᳘नस्प᳘तीनामनुपजीवनीय᳘तमो यात᳘यामा हि सः॥  
## २५
ता᳘नि वंशे᳘ प्रब᳘ध्य॥  
दक्षिणार्धे᳘नाग्नेर᳘न्तरेण परिश्रि᳘तः प्राग᳘ग्रे वि᳘कर्षति समुद्र᳘स्य त्वा᳘वकया᳘ग्ने प᳘रिव्ययामसि पावको᳘ अस्म᳘भ्यं शिवो᳘ भवे᳘ति समुद्रि᳘याभिस्त्वाद्भिः᳘ शमयाम इ᳘त्येत᳘त्॥  
## २६
अ᳘थ जघनार्धेनो᳘दक्॥  
हिम᳘स्य त्वा जरा᳘युणा᳘ग्ने प᳘रिव्ययामसि पावको᳘ अस्म᳘भ्यं शिवो᳘ भवे᳘ति यद्वै᳘ शीत᳘स्य प्र᳘शीतं त᳘द्धिम᳘स्य जरा᳘यु शीत᳘स्य त्वा प्र᳘शीतेन शमयाम इ᳘त्येत᳘त्॥  
## २७
अ᳘थोत्तरार्धे᳘न प्रा᳘क्॥  
उ᳘प ज्मन्नु᳘प वेतसे᳘ ऽवतर नदीष्वा᳘ अ᳘ग्ने पित्त᳘मपा᳘मसि म᳘ण्डूकि ता᳘भिरा᳘गहिॗ सेमं᳘ नो यज्ञ᳘म् पावक᳘वर्णं शिवं᳘ कृधी᳘ति य᳘थैव य᳘जुस्त᳘था ब᳘न्धुः॥  
## २८
अ᳘थ पूर्वार्धे᳘न दक्षिॗणा॥  
अपा᳘मिदं न्य᳘यनᳫं समु᳘द्रस्य निवे᳘शनम् अन्या᳘ᳫं᳘स्ते अस्म᳘त्तपन्तु हेत᳘यः पावको᳘ अस्म᳘भ्यं शिवो᳘ भवे᳘ति य᳘थैव य᳘जुस्त᳘था ब᳘न्धुरित्य᳘ग्रे वि᳘कर्षत्यथे᳘ति अथेत्यथे᳘ति त᳘द्दक्षिणावृत्तद्धि᳘ देवॗत्रा॥  
## २९
आत्मा᳘नम᳘ग्रे वि᳘कर्षति॥  
आत्माॗ ह्येवा᳘ग्रे सम्भ᳘वतः सम्भ᳘वत्य᳘थ द᳘क्षिणम् पक्षम᳘थ पु᳘छमथो᳘त्तरं त᳘द्दक्षिणावृत्तद्धि᳘ देवॗत्रा॥  
## ३०
अभ्यात्म᳘म् पक्षपुछा᳘नि वि᳘कर्षति॥  
अभ्यात्म᳘मेव तछा᳘न्तिं धत्ते पुरस्ता᳘दर्वा᳘क्पर᳘स्तादेव त᳘दर्वा᳘चीं शा᳘न्तिं धत्ते᳘ ऽग्ने पावक रोचिषे᳘ति द᳘क्षिणम् पक्षᳫं स᳘ नः पावक दीदिव इ᳘ति पु᳘छम् पावक᳘या य᳘श्चित᳘यन्त्या कृपेत्यु᳘त्तरम् पावक᳘म् पावकमि᳘ति यद्वै᳘ शिवं᳘ शान्तं त᳘त्पावकं᳘ शम᳘यत्येॗवैनमेत᳘त्॥  
## ३१
सप्त᳘भिर्वि᳘कर्षति॥  
सप्त᳘चितिको ऽग्निः᳘ सप्त᳘ ऽर्त᳘वः संवत्सरः᳘ संवत्सॗरो ऽग्निर्या᳘वानग्निर्या᳘वत्यस्य मा᳘त्रा ता᳘वतैॗवैनमेतद्वि᳘कर्षति तं᳘ वंश᳘मुत्करेन्य᳘स्य॥  
## ३२
अ᳘थैनᳫं सा᳘मभिः प᳘रिगायति॥  
अ᳘त्रैष स᳘र्वो ऽग्निः स᳘ᳫं᳘स्कृतस्त᳘स्मिन्देवा᳘ एत᳘दमृ᳘तं रूप᳘मुत्तम᳘मदधुस्त᳘थैॗवास्मिन्नय᳘मेत᳘दमृ᳘तं रूप᳘मुत्तमं᳘ दधाति सा᳘मानि भवन्ति प्राणा वै सा᳘मान्यमृ᳘तमु वै᳘ प्राणा᳘ अमृ᳘तमेॗवास्मिन्नेत᳘द्रूप᳘मुत्तमं᳘ दधाति सर्व᳘तः प᳘रिगायति सर्व᳘त एॗवास्मिन्नेत᳘दमृ᳘तं रूप᳘मुत्तमं᳘ दधाति॥  
## ३३
य᳘द्वेॗवैनᳫं सा᳘मभिः परिगा᳘यति॥  
एतद्वै᳘ देवा᳘ अकामयन्तान᳘स्थिकमिम᳘ममृ᳘तमात्मा᳘नं कुर्वीमही᳘तिॗ ते ऽब्रुवन्नु᳘प त᳘ज्जानीत य᳘थेम᳘मात्मा᳘नमन᳘स्थिकममृ᳘तं कर᳘वामहा इ᳘तिॗ ते ऽब्रुवंश्चेत᳘यध्वमि᳘ति चि᳘तिमिछते᳘ति वाव त᳘दब्रुवंस्त᳘दिछत य᳘थेम᳘मात्मा᳘नमन᳘स्थिकममृ᳘तं कर᳘वामहा इ᳘ति॥  
## ३४
ते᳘ चेत᳘यमानाः॥  
एता᳘नि सा᳘मान्यपश्यंस्तै᳘रेनम् प᳘र्यगायंस्तै᳘रेत᳘मात्मा᳘नमन᳘स्थिकममृ᳘तमकुर्वत त᳘थैॗवैतद्य᳘जमानो य᳘देनᳫं सा᳘मभिः परिगा᳘यत्येत᳘मेॗवैत᳘दात्मा᳘नमन᳘स्थिकममृ᳘तं कुरुते सर्व᳘तः प᳘रिगायति सर्व᳘त एॗवैतदेत᳘मात्मा᳘नमन᳘स्थिकममृ᳘तं कुरुते ति᳘ष्ठन्गायति ति᳘ष्ठन्तीव वा᳘ इमे᳘ लोका अ᳘थो ति᳘ष्ठन्वै वीर्य᳘वत्तरो हिङ्कृ᳘त्य गायति त᳘त्र हि स᳘र्वं कृत्स्नᳫं सा᳘म भ᳘वति॥  
## ३५
गायत्र᳘म् पुर᳘स्ताद्गायति॥  
अग्निर्वै᳘ गायत्र᳘मग्नि᳘मेॗवास्यैतछि᳘रः करोत्य᳘थो शि᳘र एॗवास्यैत᳘दन᳘स्थिकममृतं करोति॥  
## ३६
रथन्तरं द᳘क्षिणे पक्षे᳟॥  
इयं वै᳘ रथन्तर᳘मिय᳘मु वा᳘ एषां᳘ लोका᳘नां र᳘सतमो ऽस्याॗᳫंॗ हीमे स᳘र्वे र᳘सा रसंतम᳘ᳫं᳘ ह वै त᳘द्रथन्तरमित्या᳘चक्षते परो᳘ ऽक्षम् परो᳘ ऽक्षकामा हि᳘ देवा᳘ इमा᳘मेॗवास्यैतद्द᳘क्षिणम् पक्षं᳘ करोत्य᳘थो द᳘क्षिणमेॗवास्यैत᳘त्पक्ष᳘मन᳘स्थिकममृ᳘तं करोति॥  
## ३७
बृहदु᳘त्तरे पक्षे᳟॥  
द्यौर्वै᳘ बृहद्द्यौर्हि ब᳘र्हिष्ठा दि᳘वमेॗवास्यैतदु᳘त्तरम् पक्षं᳘ करोत्य᳘थो उ᳘त्तरमेॗवास्यैत᳘त्पक्ष᳘मन᳘स्थिकममृ᳘तं करोति॥  
## ३८
वामदेव्य᳘मात्म᳘न्॥  
प्राणो वै᳘ वामदेव्यं᳘ वायु᳘रु प्राणः स᳘र्वेषामु हैष᳘ देवा᳘नामात्मा य᳘द्वायु᳘र्वायु᳘मेॗवास्यैत᳘दात्मा᳘नं करोत्य᳘थो आत्मा᳘नमेॗवास्यैत᳘दन᳘स्थिकममृ᳘तं करोति॥  
## ३९
यज्ञायज्ञि᳘यम् पु᳘छम्॥  
चन्द्र᳘मा वै᳘ यज्ञायज्ञि᳘यं यो हि क᳘श्च यज्ञः᳘ संति᳘ष्ठत एत᳘मेव तस्या᳘हुतीनां रसो᳘ ऽप्येति तद्य᳘देतं᳘ यज्ञो᳘-यज्ञो ऽप्ये᳘ति त᳘स्माच्चन्द्र᳘मा यज्ञायज्ञि᳘यं चन्द्र᳘मसमेॗवास्यैतत्पु᳘छं करोत्य᳘थो पु᳘छमेवास्यैत᳘दन᳘स्थिकममृ᳘तं करोति॥  
## ४०
अ᳘थ प्रजा᳘पतेर्हृ᳘दयं गायति॥  
असौ वा᳘ आदित्यो हृ᳘दयं श्लक्ष्ण᳘ एष᳘ श्लक्ष्णᳫं हृ᳘दयम् परिमण्डल᳘ एष᳘ परिमण्डलᳫं हृ᳘दयमात्म᳘न्गायत्यात्मन्हि हृ᳘दयं निकक्षे᳘ निकक्षे हि हृ᳘दयं द᳘क्षिणे निकक्षे᳘ ऽतो हि हृ᳘दयं ने᳘दीय आदित्य᳘मेॗवास्यैतद्धृ᳘दयं करोत्य᳘थो हृ᳘दयमेॗवास्यैत᳘दन᳘स्थिकममृ᳘तं करोति॥  
## ४१
प्रजा᳘सु च प्रजा᳘पतौ च गायति॥  
तद्य᳘त्प्रजा᳘सु गा᳘यति त᳘त्प्रजा᳘सु हृ᳘दयं दधात्य᳘थ य᳘त्प्रजा᳘पतौ गा᳘यति त᳘दग्नौ हृ᳘दयं दधाति॥  
## ४२
य᳘द्वेव᳘ प्रजा᳘सु च प्रजा᳘पतौ च गा᳘यति॥  
अयं वा अग्निः᳘ प्रजा᳘श्च प्रजा᳘पतिश्च तद्य᳘दग्नौ गा᳘यति त᳘देव᳘ प्रजा᳘सु च प्रजा᳘पतौ च हृ᳘दयं दधाति॥  
## ४३
ता᳘ हैता᳘ अमृतेष्टकाः᳟॥  
ता᳘उत्तमा उ᳘पदधात्यमृ᳘तं त᳘दस्य स᳘र्वस्योत्तमं᳘ दधाति त᳘स्मादस्य स᳘र्वस्यामृ᳘तमुत्तॗमं नाॗन्यो ऽध्वर्यो᳘र्गायेदि᳘ष्टका वा᳘ एता वि᳘चितो [^1] ह स्याद्य᳘दॗन्यो ऽध्वर्योर्गा᳘येत्॥  

[^1]: वि᳘जितो A2. Sây.

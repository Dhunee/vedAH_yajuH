+++
title = "३"

+++
## ०१
अ᳘थैता᳘न्यज्ञक्रतू᳘न्जुहोति॥  
अग्नि᳘श्च मे घर्म᳘श्च म इ᳘त्येतै᳘रेॗवैनमेत᳘द्यज्ञक्रतु᳘भिः प्रीणात्य᳘थो एतै᳘रेॗवैनमेत᳘द्यज्ञक्रतु᳘भिरभि᳘षिञ्चति॥  
## ०२
अ᳘थायु᳘ज स्तो᳘मान्जुहोति॥  
एतद्वै᳘ देवाः स᳘र्वान्का᳘मानाॗप्त्वायु᳘ग्भि स्तो᳘मैः स्वर्गं᳘ लोक᳘मायंस्त᳘थैॗवैतद्य᳘जमानः स᳘र्वान्का᳘माना᳘प्त्वायु᳘ग्भि स्तो᳘मैः स्वर्गं᳘ लोक᳘मेति॥  
## ०३
तद्वै᳘ त्रयस्त्रिंशादि᳘ति॥  
अ᳘न्तो वै᳘ त्रयस्त्रिंॗशो ऽयु᳘जाᳫं स्तो᳘मानामन्तत᳘ एव त᳘द्देवाः᳘ स्वर्गं᳘ लोक᳘मायंस्त᳘थैॗवैतद्य᳘जमानो ऽन्तत᳘ एव᳘ स्वर्गं᳘ लोक᳘मेति॥  
## ०४
अ᳘थ युग्म᳘तो जुहोति॥  
एतद्वै छ᳘न्दांस्यब्रुवन्यात᳘यामा वा᳘ अयु᳘ज स्तो᳘मा युग्म᳘भिर्वयᳫं स्तो᳘मैः स्वर्गं᳘ लोक᳘ययामे᳘ति ता᳘नि युग्म᳘भि स्तो᳘मैः स्वर्गं᳘ लोक᳘मायंस्त᳘थैॗवैतद्य᳘जमानो युग्म᳘भि स्तो᳘मैः स्वर्गं᳘ लोक᳘मेति॥  
## ०५
तद्वा᳘ अष्टाचत्वरिंशादि᳘ति॥  
अ᳘न्तो वा᳘ अष्टाचत्वारिंशो युग्म᳘ताᳫं स्तो᳘मानामन्तत᳘ एव तच्छ᳘न्दांसि स्वर्गं᳘ लोक᳘मायंस्त᳘थैॗवैतद्य᳘जमानो ऽन्तत᳘ एव᳘ स्वर्गं᳘ लोक᳘मेति॥  
## ०६
स᳘ आह॥  
ए᳘का च मे तिस्र᳘श्च मे च᳘तस्रश्च मे ऽष्टौ᳘ च म इ᳘ति य᳘था वृक्षं रो᳘हन्नु᳘त्तरामुत्तरां शा᳘खाᳫं समाल᳘म्भं रो᳘हेत्तादृक्तद्य᳘द्वेव स्तो᳘मान्जुहोत्य᳘न्नं वै स्तो᳘मा अ᳘न्नेनैॗवैनमेत᳘दभि᳘षिञ्चति॥  
## ०७
अ᳘थ व᳘यांसि जुहोति॥  
पश᳘वो वै व᳘यांसि पशु᳘भिरेॗवैनमेतद᳘न्नेन प्रीणात्य᳘थो पशु᳘भिरेॗवैनमेतद᳘न्नेनाभि᳘षिञ्चति॥  
## ०८
अ᳘थ नामग्रा᳘हं जुहोति॥  
एतद्वै᳘ देवाः स᳘र्वान्का᳘मानाप्त्वा᳘थैत᳘मेव᳘ प्रत्य᳘क्षमप्रीणंस्त᳘थैॗवैतद्य᳘जमानः स᳘र्वान्का᳘मानाप्त्वा᳘थैत᳘मेव᳘ प्रत्य᳘क्षम् प्रीणाति वा᳘जाय स्वा᳘हा प्रसवा᳘य स्वाहे᳘ति ना᳘मान्यस्यैता᳘नि नामग्रा᳘हमेॗवैनमेत᳘त्प्रीणाति॥  
## ०९
त्र᳘योदशैता᳘नि ना᳘मानि भवन्ति॥  
त्र᳘योदश मा᳘साः संवत्सरस्त्रयोदशाग्ने᳘श्चितिपुरीषा᳘णि या᳘वानग्निर्या᳘वत्यस्य मा᳘त्रा ता᳘वतैॗवैनमेत᳘त्प्रीणाति य᳘द्वेव᳘ नामग्रा᳘हं जुहोति नामग्राहमेवैनमेतदभिषिञ्चति॥  
## १०
अ᳘थाह॥  
इयं᳘ ते रा᳘ण्मित्रा᳘य यॗन्तासि य᳘मन ऊर्जे᳘ त्वा वृ᳘ष्ट्यै त्वा प्रजा᳘नां त्वा᳘धिपत्यायेत्य᳘न्नं वा ऊर्ग᳘न्नं वृ᳘ष्ठिर᳘न्नेनैॗवैनमेत᳘त्प्रीणाति॥  
## ११
य᳘द्वेवा᳘ह॥  
इयं᳘ ते रा᳘ण्मित्रा᳘य यॗन्तासि य᳘मन ऊर्जे᳘ त्वा वृ᳘ष्ट्यै त्वा प्रजा᳘नां त्वा᳘धिपत्याये᳘तीदं ते राज्य᳘मभि᳘षिक्तो ऽसी᳘त्येत᳘न्मित्र᳘स्य त्वं᳘ यॗन्तासि य᳘मन ऊर्जे᳘ च नो᳘ ऽसि वृ᳘ष्ट्यै च नो ऽसि प्रजा᳘नां च न आ᳘धिपत्यायासीत्यु᳘पब्रुवत एॗवैनमेत᳘देत᳘स्मै नः स᳘र्वस्मा अ᳘स्येत᳘स्मै त्वा स᳘र्वस्मा अभ्य᳘षिचामही᳘ति त᳘स्मादु हेद᳘म् मानुषं रा᳘जानमभि᳘षिक्तमु᳘पब्रुवते॥  
## १२
अ᳘थ क᳘ल्पान्जुहोति॥  
प्राणा वै क᳘ल्पाः प्राणा᳘नेॗवास्मिन्नेत᳘द्दधात्या᳘युर्यज्ञे᳘न कल्पताम् प्राणो᳘ यज्ञे᳘न कल्पतामि᳘त्येता᳘नेॗवास्मिन्नेत᳘त्कॢप्ता᳘न्प्राणा᳘न्दधाति॥  
## १३
द्वा᳘दश क᳘ल्पान्जुहोति॥  
द्वा᳘दश मा᳘साः संवत्सरः᳘ संवत्सॗरो ऽग्निर्या᳘वानग्निर्या᳘वत्यस्य मा᳘त्रा ता᳘वतैॗवास्मिन्नेत᳘त्कॢप्ता᳘न्प्राणा᳘न्दधाति य᳘द्वेव क᳘ल्पान्जुहो᳘ति प्राणा वै क᳘ल्पा अमृ᳘तमु वै᳘ प्राणा᳘ अमृ᳘तेनैॗवैनमेत᳘दभि᳘षिञ्चति॥  
## १४
अ᳘थाह स्तो᳘मश्च य᳘जुश्च ऋ᳘क्च सा᳘म स बृह᳘च्च रथन्तरं चे᳘ति त्रयी᳘ हैषा᳘ विद्या᳘न्नं वै᳘ त्रयी᳘ विद्या᳘न्नेनैॗवैनमेत᳘त्प्रीणात्य᳘थो अ᳘न्नेनैॗवैनमेत᳘दभि᳘षिञ्चति स्वर्देवा अग्नमामृ᳘ता अभूमे᳘ति [^wbr_1] स्व᳘र्हि ग᳘छत्यमृ᳘तो हि भ᳘वति प्रजा᳘पतेः प्रजा᳘ अभूमे᳘ति प्रजा᳘पतेर्हि᳘ प्रजा भ᳘वति वेट् स्वाहे᳘ति वषट्का᳘रो हैष᳘ परो᳘ ऽक्षं य᳘द्वेट्कारो᳘ वषट्कारे᳘ण वा वै᳘ स्वाहाकारे᳘ण वा देवेभ्यो᳘ ऽन्नम् प्र᳘दीयते त᳘देनमेता᳘भ्यामुभा᳘भ्याम् प्रीणाति वषट्कारे᳘ण च स्वाहाकारे᳘ण चा᳘थो एता᳘भ्यामेॗवैनमेत᳘दुभा᳘भ्यामभि᳘षञ्चत्य᳘त्र ताᳫं स्रु᳘चमनुप्प्रा᳘स्यति यदत्रा᳘ज्यलिप्तं तन्ने᳘द्बहिॗर्धाग्नेर᳘सदि᳘ति॥  

[^wbr_1]: अभू᳘मेति स्वर्हि ABC.

## १५
त᳘स्यै वा᳘ एत᳘स्यै व᳘सोर्धा᳘रायै॥  
द्यौ᳘रेॗवाॗत्माभ्रमू᳘धो विद्युत्स्त᳘नो धा᳘रैव धा᳘रा दिवो᳘ ऽधि गामा᳘गछति॥  
## १६
त᳘स्यै गौ᳘रेॗवात्मा᳟॥  
ऊ᳘ध एवो᳘ध स्त᳘न स्त᳘नो धा᳘रैव धा᳘रा गोर᳘धि य᳘जमानम्॥  
## १७
त᳘स्यै य᳘जामान एॗवात्मा᳘म्॥  
बाहुरू᳘धः स्रुक्स्त᳘नो धा᳘रैव धा᳘रा य᳘जमानाद᳘धि देवा᳘न्देवेभ्यो᳘ ऽधि गां गोर᳘धि य᳘जमानं त᳘देत᳘दनन्त᳘मक्षय्यं᳘ देवा᳘नाम᳘न्नम् प᳘रिप्लवते स यो᳘ हैत᳘देवं वे᳘दैव᳘ᳫं᳘ हैॗवास्यैत᳘दनन्त᳘मक्षय्यम᳘न्नम् भवत्यथा᳘तः सम्प᳘देवः᳟॥  
## १८
त᳘दाहुः॥  
कथ᳘ममस्यैषा व᳘मोर्धा᳘रा संवत्सर᳘मग्नि᳘माप्नोति कथ᳘ᳫं᳘ संवत्सरे᳘णाग्नि᳘ना स᳘म्पद्यत इ᳘ति षष्टि᳘श्च ह वै त्रा᳘णि च शता᳘न्येषा व᳘सोर्धारा᳘थ षड᳘थ प᳘ञ्चत्रिंशत्त᳘तो या᳘नि षष्टिश्च त्री᳘णि च शता᳘नि ता᳘वन्ति संवत्सरस्या᳘हानि त᳘त्संवत्सरस्या᳘हान्याप्नोत्यथ या᳘नि ष्ट् षड्वा᳘ ऋत᳘वस्त᳘दृतूनां रा᳘त्रीराप्नोति त᳘दुभ᳘यानि संवत्सर᳘स्याहोरात्रा᳘ण्याप्नोत्य᳘थ या᳘नि प᳘ञ्चत्रिंशत्स᳘ त्रयोदशो मा᳘सः स᳘ आत्मा᳘ त्रिंश᳘दात्मा᳘ प्रतिष्ठा द्वे᳘ प्राणा द्वे शि᳘र एव᳘ पञ्चत्रिंश᳘मेता᳘वान्वै᳘ संवत्सर᳘ एव᳘मु हास्यैषा व᳘सोर्धा᳘रा संवत्सर᳘मग्नि᳘माप्नोत्येव᳘ᳫं᳘ संवत्सरे᳘णाग्नि᳘ना स᳘म्पद्यत एता᳘वत्य उ वै᳘ शाण्डिॗले ऽग्नौ᳘ मध्यतो य᳘जुष्मत्य इ᳘ष्टका उ᳘पधीयन्ते ऽग्न᳘यो हैते पृ᳘थग्य᳘देता इ᳘ष्टका एव᳘मु हास्यैॗते ऽग्न᳘यः पृ᳘थग्व᳘सोर्धा᳘रयाभि᳘हुता भवन्ति॥  
## १९
त᳘दाहुः॥  
कथ᳘मस्यैषा व᳘सोर्धा᳘रा मह᳘दुक्थ᳘माप्नो᳘ति कथ᳘म् महॗतोक्थे᳘न स᳘म्पद्यत इ᳘त्येत᳘स्या एव व᳘सोर्धा᳘रायै या᳘नि न᳘व प्रथमा᳘नि य᳘जूंषि त᳘त्त्रिवृछिरो᳘ ऽथ या᳘न्यष्टा᳘चत्वारिंशत्तौ᳘ चतुर्विंशौ᳘ पक्षाव᳘थ या᳘नि प᳘ञ्चविंशतिः स᳘ पञ्चविंश᳘ आत्मा᳘थ यान्ये᳘कविंशतिस्त᳘देकविंशम् पु᳘छम᳘थ या᳘नि त्र᳘यस्त्रिंशत्स वशो᳘ ऽथ या᳘ अशीॗत᳘यः सैॗवाशीतीनामा᳘प्तिरशीति᳘भिर्हि᳘ मह᳘दुक्थ᳘माख्यायते᳘ ऽथ य᳘दूर्ध्व᳘मशीति᳘भ्यो य᳘देॗवादो᳘ महत᳘ उक्थ᳘स्योर्ध्व᳘मशीति᳘भ्य एत᳘दस्य त᳘देव᳘मु हास्यैषा व᳘सोर्धा᳘रा मह᳘दुक्थ᳘माप्नो᳘त्येव᳘म् महॗतोक्थे᳘न स᳘म्पद्यते॥  
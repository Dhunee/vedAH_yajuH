+++
title = "१"

+++
## ०१
पु᳘रुषो ह नारायॗणोऽकामयत॥  
अ᳘तितिष्ठेयᳫं स᳘र्वाणि भूता᳘न्यह᳘मेॗवेदᳫं स᳘र्वᳫं स्यामि᳘ति स᳘ एत᳘म् पुरुषमेध᳘म् पञ्चरात्र᳘म् यज्ञक्रतु᳘मपश्यत्तमा᳘हरत्ते᳘नायजत ते᳘नेष्ट्वा᳘त्यतिष्ठत्स᳘र्वाणि भूता᳘नीदᳫं स᳘र्वमभवद᳘तितिष्ठति स᳘र्वाणि भूता᳘नीदᳫं स᳘र्वम् भवति य᳘ एव᳘म् विद्वा᳘न्पुरुषमेधे᳘न य᳘जते यो᳘ वैत᳘देवम् वे᳘द॥  
## ०२
त᳘स्य त्र᳘योविंशतिर्दीक्षाः॥  
द्वा᳘दशोपस᳘दः प᳘ञ्च सुत्याः स᳘ एष᳘ चत्वारिंशद्रात्रः᳘ सदीक्षोपस᳘त्कश्चत्वारिंश᳘दक्षरा [^wbr_1] विराट्त᳘द्विरा᳘जमभिस᳘म्पद्यते त᳘तो विरा᳘डजायत विरा᳘जो अ᳘धि पू᳘रुष इ᳘त्येषा वै सा᳘ विरा᳘डेत᳘स्या एॗवैत᳘द्विरा᳘जो यज्ञम् पु᳘रुषं जनयति॥ 

[^wbr_1]: द्रात्रः स᳘ दीक्षोपस᳘त्कश्च A. 

## ०३
ता वा᳘ एताः॥  
च᳘तस्रो दश᳘तो भवन्ति तद्य᳘देताश्च᳘तस्रो दश᳘तो भ᳘वन्त्येषां᳘ चैव᳘ लोका᳘नामा᳘प्त्ये दिशां᳘ चेम᳘मेव᳘ लोक᳘म् प्रथम᳘या दश᳘ताप्नुवन्नन्त᳘रिक्षं द्विती᳘यया दि᳘वं तृती᳘यया दि᳘शश्चतुर्थ्या त᳘थैॗवैतद्य᳘जमान इम᳘मेव᳘ लोक᳘म् प्रथम᳘या दश᳘ताप्नो᳘त्यन्त᳘रिक्षं द्विती᳘यया दि᳘वं तृती᳘यया दि᳘शश्चतुॗर्थ्यैता᳘वद्वा᳘ इदᳫं स᳘र्वं या᳘वादिमे᳘ च लोका दि᳘शश्च स᳘र्वम् पुरुषमेधः स᳘र्वस्या᳘प्त्यै स्!र्वस्या᳘वरुद्ध्यै॥  
## ०४
ए᳘कादशाग्निषोमी᳘याः पश᳘व उपवसथे॥  
ते᳘षाᳫं समानं कर्मै᳘कादश यू᳘पा ए᳘कादशाक्षरा त्रिष्टुब्व᳘ज्रस्त्रिष्टुब्वीर्यं᳘ त्रिष्टुब्व᳘ज्रेणैॗवैत᳘द्वीॗर्येण य᳘जमानः᳘ पुर᳘स्तात्पाप्मा᳘नम᳘पहते॥  
## ०५
एकादशिनाः᳘ सुत्या᳘सु पश᳘वो भवन्ति॥  
ए᳘कादशाक्षरा त्रिष्टुब्व᳘ज्रस्त्रिष्टु᳘ब्वीर्यं᳘ त्रिष्टुब्व᳘ज्रेणैॗवैत᳘द्वीॗर्येण य᳘जमानः पुर᳘स्तात्पाप्मा᳘नम᳘पहते॥  
## ०६
य᳘द्वेॗवैकादशिना भ᳘वन्ति॥  
एकादशि᳘नी वा᳘ इदᳫं स᳘र्वम् प्रजा᳘पतिर्ह्ये᳘कादशि᳘नी स᳘र्वᳫं हि᳘ प्रजा᳘पतिः स᳘र्वम् पुरुषमेधः स᳘र्वस्या᳘प्त्यै स᳘र्वस्या᳘वरुद्ध्यै॥  
## ०७
स वा एष᳘ पुरुषमेधः᳘ पञ्चरात्रो᳘ यज्ञक्रतु᳘र्भवति॥  
पा᳘ङ्क्तो यज्ञः पा᳘ङ्क्तः पशुः प᳘ञ्चर्तवः सम्वत्सरो यत्किं᳘ च पञ्च᳘विधमधिदेवत᳘मध्यात्मं त᳘देनेन स᳘र्वमाप्नोति॥  
## ०८
त᳘स्याग्निष्टोमः᳘ प्रथमम᳘हर्भवति॥  
अ᳘थोक्थ्यो᳘ऽथातिरात्रो᳘ऽथोक्थ्यो᳘ऽथाग्निष्टोमः स वा एष᳘ उभय᳘तोज्योतिरुभय᳘तौक्थ्यः॥  
## ०९
य᳘वमध्यः पञ्चरात्रो᳘ भवति॥  
इमे वै᳘ लोकाः᳘ पुरुषमेध᳘ उभय᳘तोज्योतिषो वा᳘ इमे᳘ लोका᳘ अग्नि᳘नेत᳘ आदित्ये᳘नामु᳘तस्त᳘स्मादुभय᳘तोज्योतिर᳘न्नमुक्थ्य᳘ आॗत्मातिरात्रस्तद्य᳘देता᳘ उॗक्थ्यावतिरात्र᳘मभि᳘तो भ᳘वतस्त᳘स्मादय᳘मात्मा᳘न्नेन प᳘रिवृढो᳘ऽथ य᳘देष व᳘र्षिष्टोऽतिरात्रो᳘ऽह्नाᳫं स म᳘ध्ये त᳘स्माद्य᳘वमध्यो युते᳘ ह वै᳘ द्विष᳘न्तम् भ्रा᳘त्रृव्यमय᳘मेॗवास्तिॗ नास्य द्विषन्भ्रा᳘तृव्य इ᳘त्याहुर्य᳘ एवम् वे᳘द॥  
## १०
त᳘स्यास्य᳘मेव᳘ लोकः᳘ प्रथमम᳘हः॥  
अय᳘मस्य लोको᳘ वसन्त᳘ ऋतुर्य᳘दूर्ध्व᳘मस्मा᳘ल्लोका᳘दर्वाची᳘नमन्त᳘रिक्षात्त᳘द्द्विती᳘यम᳘हस्त᳘द्वस्याग्रीष्म᳘ ऋतु᳘रन्त᳘रिक्षमेॗवास्य मध्यमम᳘हरन्त᳘रिक्षमस्य वर्षाशर᳘दावृतू य᳘दूर्ध्व᳘म्न्त᳘रिक्षादर्वाची᳘नं दिवस्त᳘च्चतुर्थम᳘हस्त᳘द्वस्य हेमन्त᳘ ऋतुर्द्यौ᳘रेॗवास्य पञ्चमम᳘हर्द्यौ᳘रस्य शि᳘शिर ऋतुरि᳘त्यधिदेवतम्॥  
## ११
अ᳘थाध्यात्म᳘म्॥  
प्रतिॗष्थैॗवास्य प्रथमम᳘हः प्रतिॗष्ठो अस्य वसन्त᳘ ऋतुर्य᳘दूर्ध्व᳘म् प्रतिष्ठा᳘या अवाची᳘नम् म᳘द्ध्यात्त᳘द्द्विती᳘यम᳘हस्त᳘द्वस्य ग्रीष्म᳘ ऋतुर्म᳘ध्यमेॗवास्य मध्यमम᳘हर्म᳘ध्यमस्य वर्षाशर᳘दावृतू य᳘दूर्ध्वम् म᳘ध्यादवाची᳘नम् शीर्ष्णस्त᳘च्चतुर्थम᳘हस्त᳘द्वस्य हेमन्त᳘ ऋतुः शि᳘र एॗवास्य पञ्चमम᳘हः शि᳘रोऽस्य शि᳘शिर ऋतु᳘रेव᳘मिमे᳘ च लोका᳘ सम्वत्सर᳘श्चात्मा᳘ च पुरुषमेध᳘मभिस᳘म्पद्यन्ते स᳘र्वम् वा᳘ इमे᳘ लोकाः स᳘र्वᳫं सम्वत्सरः स᳘र्वमात्मा स᳘र्वम् पुरुषमेधः स᳘र्वस्या᳘प्त्यै स᳘र्वस्या᳘वरुद्ध्यै॥  
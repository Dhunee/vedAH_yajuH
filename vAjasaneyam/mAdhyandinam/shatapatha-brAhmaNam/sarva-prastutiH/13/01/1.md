+++
title = "१"

+++
## ०१
ब्रह्मौदनं᳘ पचति॥  
रे᳘त एव त᳘द्धत्ते यदा᳘ज्यमुछिष्य᳘ते ते᳘न रशना᳘मभ्यज्या᳘दत्ते ते᳘जो वाऽआ᳘ज्यं प्राजापत्यो᳘ऽश्वः प्रजा᳘पतिमेव ते᳘जसा स᳘मर्धयत्य᳘पूतो वा᳘ऽएॗषोऽमेध्यो यद᳘श्वः॥  
## ०२
दर्भम᳘यी रशना᳘ भवति ॥  
पवि᳘त्रं वै᳘ दर्भाः᳘ पुना᳘त्येॗवैनं पूत᳘मेॗवैनं मे᳘ध्यमा᳘लभते ॥  
## ०३
अ᳘श्वस्य वाऽआ᳘लब्धस्य ॥  
रे᳘त उ᳘दक्रामत्त᳘त्सुव᳘र्णᳫं  हि᳘रण्यमभवद्य᳘त्सुव᳘र्णᳫं  हि᳘रण्यं द᳘दात्य᳘श्वमेव रे᳘तसा स᳘मर्धयति ॥ शतम् ६४०० ॥
## ०४
प्रजा᳘पतिर्यज्ञ᳘मसृजत॥  
त᳘स्य महिमा᳘पाक्रामत्स᳘ महर्त्वि᳘जः प्रा᳘विशत्तं᳘ महर्त्वि᳘ग्भिर᳘न्वैछत्तं᳘ महर्त्वि᳘ग्भिर᳘न्वविन्दद्य᳘न्महर्त्वि᳘जो ब्रह्मौदनं᳘ प्राश्न᳘न्ति महिमा᳘नमेव त᳘द्यज्ञ᳘स्य य᳘जमानो᳘ऽवरुन्द्धे ब्रह्मौदने᳘ सुव᳘र्णᳫं  हि᳘रण्यं ददाति रे᳘तो वा᳘ऽओदनो रे᳘तो हि᳘रण्यᳫं रे᳘तसैॗवास्मिंस्तद्रे᳘तो दधाति शत᳘मानं भवति शता᳘युर्वै पु᳘रुषः शते᳘न्द्रिय आ᳘युरेॗवेन्द्रियं᳘ वीर्यॗमात्म᳘न्धत्ते च᳘तुष्टयीरपो᳘ वसतीव᳘रीर्मध्यमाया᳘ह्ने गृह्णाति ता᳘ दिग्भ्यः᳘ समा᳘हृता भवन्ति दिक्षु वाऽअ᳘न्नम᳘न्नमापो᳘ऽन्नेनैॗवास्माऽअ᳘न्नम᳘वरुन्द्धे᳟᳟ ॥  

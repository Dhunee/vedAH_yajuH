+++
title = "४"

+++


##  ०१
<details><summary>मूलम् - Weber</summary>

स᳘र्वाभ्यो वै᳘ देव᳘ताभ्यो᳘ऽश्व आ᳘लभ्यते॥  
य᳘त्प्राजापत्यं᳘ कुर्याद्या᳘ देव᳘ता अ᳘पिभागास्ता᳘ भागधे᳘येन व्य᳘र्धयेछा᳘दं दद्भिर᳘वकां दन्तमूलैरित्या᳘ज्यमवदा᳘ना [^wbr_1] कृत्वा᳘ प्रत्याख्या᳘यं देव᳘ताभ्य आ᳘हुतीर्जुहोति या᳘ एव᳘ देव᳘ता अ᳘पिभागास्ता᳘ भागधे᳘येन स᳘मर्धयत्यरण्येऽनू᳘च्यान्हुत्वा᳘ द्यावापृथिॗव्यामुत्तमामा᳘हुतिं जुहोति द्या᳘वापृथिव्योर्वै स᳘र्वा देव᳘ताः प्र᳘तिष्ठितास्ता᳘ एॗवैत᳘त्प्रीणाति देवासुराः सं᳘यत्ता आसन्॥  

[^wbr_1]: मवदा᳘नाय कृत्वा᳘ A prima manu. अवदानानि Harisv., but see Pâṇ. ५.४.६५-६७, where however a different accent (डाच्) is postulated.
</details>

##  ०२
<details><summary>मूलम् - Weber</summary>

तेऽब्रुवन्॥  
अग्न᳘यः स्विष्टकृतो᳘ऽश्वस्य वय᳘मुद्धारमु᳘द्धरामहै तेना᳘सुरानभि᳘भविष्याम इ᳘ति ते लो᳘हितमु᳘दहरन्त भ्रातृव्याभिभूत्यै य᳘त्स्विष्टकृ᳘द्भ्यो लो᳘हितं जुहो᳘ति भ्रातृव्याभिभूत्यै भ᳘वत्यात्म᳘ना प᳘रास्य द्विषन्भ्रा᳘तृव्यो भवति य᳘ एवं वे᳘द॥
</details>

##  ०३
<details><summary>मूलम् - Weber</summary>

गोमृगकण्ठे᳘न प्रथमामा᳘हुतिं जुहोति॥  
पश᳘वो वै᳘ गोमृगा᳘ रुद्रः᳘ स्विष्टकृ᳘त्पशू᳘नेव᳘ रुद्रा᳘दन्त᳘र्दधाति त᳘स्माद्य᳘त्रैॗषाश्वमेध आ᳘हुतिर्हूय᳘ते न त᳘त्र रुद्रः᳘ पशू᳘नभि᳘मन्यते॥
</details>

##  ०४
<details><summary>मूलम् - Weber</summary>

अश्वशफे᳘न द्विती᳘यामा᳘हुतिं जुहोति॥  
पश᳘वो वा ए᳘कशफा रुद्रः᳘ स्विष्टकृ᳘त्पशू᳘नेव᳘ रुद्रा᳘दन्त᳘र्दधाति त᳘स्माद्य᳘त्रैॗषाश्वमेध आ᳘हुतिर्हूय᳘ते न त᳘त्र रुद्रः᳘ पशू᳘नभि᳘मन्यते ॥
</details>

##  ०५
<details><summary>मूलम् - Weber</summary>

अयस्म᳘येन चरु᳘णा तृती᳘यामा᳘हुतिं जुहोति॥  
आयॗस्यो वै᳘ प्रजा᳘ रुद्रः᳘ स्विष्टकृ᳘त्प्रजा᳘ एव᳘ रुद्रा᳘दन्त᳘र्दधाति त᳘स्माद्य᳘त्रैॗषाश्वमेध आ᳘हुतिर्हूय᳘ते न त᳘त्र रुद्रः᳘ प्रजा᳘ अभि᳘मन्यते॥
</details>
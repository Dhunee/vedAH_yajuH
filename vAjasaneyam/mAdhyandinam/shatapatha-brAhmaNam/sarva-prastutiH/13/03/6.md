+++
title = "६"

+++
## ०१
अ᳘श्वस्य वा आ᳘लब्धस्य॥  
मे᳘ध उ᳘दक्रामत्त᳘दश्वस्तोमी᳘यमभवद्य᳘दश्वस्तोमी᳘यं जुहोत्य᳘श्वमेव मे᳘धसा स᳘मर्धयति॥  
## ०२
आ᳘ज्येन जुहोति॥  
मे᳘धो वा आ᳘ज्यम् मे᳘धोऽश्वस्तोमी᳘यम् मे᳘धसैॗवास्मिंस्तन्मे᳘धो दधात्या᳘ज्येन जुहोत्येतद्वै᳘ देवा᳘नाम् प्रियं धा᳘म यदा᳘ज्यम् प्रिये᳘णैॗवैनान्धा᳘म्ना स᳘मर्धयति॥  
## ०३
अश्वस्तोमी᳘यᳫं हुत्वा द्वि᳘पदा जुहोति॥  
अ᳘श्वो वा᳘ अश्वस्तोमी᳘यम् पु᳘रुषो द्वि᳘पदा द्विपाद्वै पु᳘रुषो द्वि᳘प्रतिष्ठस्त᳘देनम् प्रतिष्ठ᳘या स᳘मर्धयति॥  
## ०४
त᳘दाहुः॥  
अश्वस्तोमी᳘यम् पू᳘र्वᳫं होतव्यां३ [^wbr_1] द्विप᳘दा३ इ᳘ति पश᳘वो वा᳘ अश्वस्तोमी᳘यम् पु᳘रुषो द्वि᳘पदा य᳘दश्वस्तोमी᳘यᳫं हुत्वा द्वि᳘पदा जुहो᳘ति त᳘स्मात्पु᳘रुष उप᳘रिष्टात्पशूनधितिष्ठति॥  

[^wbr_1]: होत᳘व्यां३ AP.

## ०५
षो᳘डशाश्वस्तोमी᳘या जुहोति॥  
षो᳘डशकला वै᳘ पश᳘वः सा᳘ पशूनाम् मा᳘त्रा पशू᳘नेन मा᳘त्रया स᳘मर्धयति यत्क᳘नीयसीर्वा भू᳘यसीर्वा जुहुया᳘त्पशून्मा᳘त्रया व्य᳘र्धयेत्षो᳘डश जुहोति षो᳘डशकला वै᳘ पश᳘वः सा᳘ पशूनाम् मा᳘त्रा पशू᳘नेव मा᳘त्रया स᳘मर्धयतिॗ नान्या᳘मुत्तमामा᳘हुतिं जुहोति य᳘दन्या᳘मुत्तमामा᳘हुतिं जुहुया᳘त्प्रतिष्ठा᳘यै च्यवेत द्वि᳘पदा उत्तमा᳘ जुहोति प्रतिष्ठा वै द्वि᳘पदाः प्र᳘त्येव᳘ तिष्ठति जुम्बका᳘य स्वाहे᳘त्यवभृथ᳘ उत्तमामा᳘हुतिं जुहोति व᳘रुणो वै᳘ जुम्बकः᳘ साक्षा᳘देव व᳘रुणम᳘वयजते शुक्ल᳘स्य खलते᳘र्विक्लिधस्य पिङ्गाक्ष᳘स्य मूर्ध᳘नि जुहोत्येतद्वै व᳘रुणस्य रूपं᳘ रूपे᳘णैव व᳘रुणम᳘वयजते॥  
## ०६
द्वा᳘दश ब्रह्मौदना᳘नुत्था᳘य नि᳘र्वपति॥  
द्वादश᳘भिर्वे᳘ष्टिभिर्यजते त᳘दाहुर्यज्ञ᳘स्य वा᳘ एत᳘द्रूपं यदि᳘ष्टयो यदि᳘ष्टिभिर्य᳘जेतोपना᳘मुक एनं यज्ञः᳘ स्यात्पा᳘पीयांस्तु᳘ स्याद्यात᳘यामानि वा᳘ एत᳘दीजान᳘स्य छ᳘न्दांसि भवन्ति ता᳘नि कि᳘मेता᳘वदाशु प्र᳘युञ्जीत स᳘र्वा वै स᳘ᳫं᳘स्थिते यज्ञे वा᳘गाप्यते सा᳘त्राप्ता यात᳘याम्नी भवति क्रूरी᳘कृतेव हि भ᳘वत्य᳘रुष्कृता वाग्वै᳘ यज्ञस्त᳘स्मान्न प्र᳘युञ्जीते᳘ति॥  
## ०७
द्वा᳘दशैव᳘ ब्रह्मौदना᳘नुत्था᳘य नि᳘र्वपेत्॥  
प्रजा᳘पतिर्वा᳘ ओदनः᳘ प्रजा᳘पतिः संवत्सरः᳘ प्रजा᳘पतिर्यज्ञः᳘ संवत्सर᳘मेव᳘ यज्ञ᳘माप्नोत्युपना᳘मुक एनं यज्ञो᳘ भवति न पा᳘पीयान्भवति॥  
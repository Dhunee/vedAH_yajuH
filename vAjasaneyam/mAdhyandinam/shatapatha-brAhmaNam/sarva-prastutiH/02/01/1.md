+++
title = "१"

+++
## ०१
स यद्वा᳘ इत᳘श्चेत᳘श्च सम्भ᳘रति॥  
त᳘त्सम्भारा᳘णाᳫं सम्भारत्वं य᳘त्र यत्राग्नेर्न्य᳘क्तं त᳘तस्ततः स᳘म्भरति तद्य᳘शसेव त्वदेॗवैनमेतत्स᳘मर्धयति पशु᳘भिरिव त्वन्मिथुने᳘नेव त्वत्सम्भरन्॥  
## ०२
अथो᳘ल्लिखति॥  
तद्य᳘देॗवास्यै᳘ पृथिव्या᳘ अभि᳘ष्ठितं वाभि᳘ष्ठ्यूतं वा त᳘देॗवास्या एतदु᳘द्धन्त्य᳘थ यज्ञि᳘यायामेव᳘ पृथिव्यामा᳘धत्ते त᳘स्माद्वा उ᳘ल्लिखति॥  
## ०३
अ᳘थाद्भि᳘रॗभ्युक्षति॥  
एष वा᳘ अपा᳘ᳫं᳘ सम्भारो य᳘दद्भि᳘रभ्युक्ष᳘ति तद्य᳘दपः᳘ सम्भ᳘रत्य᳘न्नं वा आपो᳘ ऽन्नᳫं हि वा आ᳘पस्त᳘स्माद्यॗदेमं लोकमा᳘प आग᳘छन्त्य᳘थेॗहान्ना᳘द्यं जायते त᳘दन्ना᳘द्येनैॗवैनमेतत्स᳘मर्धयति॥  
## ०४
यो᳘षा वा आ᳘पः॥  
वृ᳘षाग्नि᳘र्मिथुने᳘नैॗवैनमेत᳘त्प्रज᳘ननेन स᳘मर्धयत्यद्भिर्वा᳘ इदᳫं स᳘र्वमाप्त᳘मद्भि᳘रेॗवैनमेत᳘दाप्त्वा᳘धत्ते त᳘स्मादपः स᳘म्भरति॥  
## ०५
अ᳘थ हि᳘रण्यᳫं स᳘म्भरति॥  
अग्नि᳘र्ह वा᳘ अॗपो ऽभि᳘दध्यौ मिथुॗन्याभिः स्यामि᳘ति ताः स᳘म्बभूव ता᳘सु रे᳘तः प्रा᳘सिञ्चत्तद्धि᳘रण्यमभवत्त᳘स्मादेत᳘दग्नि᳘संकाशमग्नेर्हि रे᳘तस्त᳘स्मादप्सु᳘ विन्दन्त्यप्सु हि प्रा᳘सिञ्चत्त᳘स्मादेनेन न᳘ धाव᳘यति न किं᳘ चन᳘ करोत्य᳘थ य᳘शो देवरेतसᳫं हि तद्य᳘शसैॗवैनमेतत्स᳘मर्धयति स᳘रेतसमेव᳘ कृत्स्न᳘मग्निमा᳘धत्ते त᳘स्माद्धि᳘रण्यᳫं स᳘म्भरति॥  
## ०६
अथो᳘षान्त्स᳘म्भरति॥  
असौ᳘ ह वै द्यौ᳘रस्यै᳘ पृठिव्या᳘ एता᳘न्पशून्प्र᳘ददौ त᳘स्मात्पशव्यमूषरमि᳘त्याहुः पश᳘वोॗ ह्येॗवैते᳘ साक्षा᳘देव त᳘त्पशु᳘भिरेॗवैनमेतत्स᳘मर्धयतिॗ ते ऽमु᳘त आ᳘गता अस्या᳘म् पृथिव्याम् प्र᳘तिष्ठितास्त᳘मन᳘योर्द्या᳘वापृथिव्यो र᳘सम् मन्यन्ते त᳘दनयोरेॗवैनमेतद्द्यावापृथिव्यो र᳘सेन स᳘मर्धयति त᳘स्मादू᳘षान्त्स᳘म्भरति॥  
## ०७
अ᳘थाखुकरीषᳫं स᳘म्भरति॥  
आख᳘वो ह वा᳘ अस्यै᳘ पृथिव्यै र᳘सं विदुस्त᳘स्माॗत्तेॗ ऽधो ऽध इमा᳘म् पृथिवीं च᳘रन्तः पी᳘विष्ठा अस्यै हि र᳘सं विदुस्ते य᳘त्रॗ ते ऽस्यै पृथिव्यै र᳘सं विदुस्त᳘त उ᳘त्किरन्ति त᳘दस्या᳘ एॗवैनमेत᳘त्पृथिव्यै र᳘सेन स᳘मर्धयति त᳘स्मादाखुकरीषᳫं स᳘म्भरति पुरीष्य᳘ इ᳘ति वै त᳘माहुर्यः श्रि᳘यं ग᳘छति समानं वै पु᳘रीषं च क᳘रीषं च त᳘देत᳘स्यैवा᳘वरुद्धै त᳘स्मादा᳘खुकरीषᳫं स᳘म्भरति॥  
## ०८
अ᳘थ श᳘र्कराः स᳘म्भरति॥  
देवा᳘श्च वा अ᳘सुराश्चोभ᳘ये प्राजापत्याः᳘ पस्पृधिरे सा᳘ हेय᳘म् पृथिव्य᳘लेलायद्य᳘था पुष्करपर्ण᳘मेवं ता᳘ᳫं᳘ ह स्म वा᳘तः सं᳘वहति सो᳘पैव᳘ देवा᳘ञ्जगामोपा᳘सुरान्त्सा य᳘त्र देवा᳘नुपजगा᳘म॥  
## ०९
त᳘द्धोचुः॥  
ह᳘न्तेमां᳘ प्रतिष्ठां दृ᳘ᳫं᳘हामहै त᳘स्यां ध्रुवा᳘याम᳘शिथिलायामग्नी आ᳘दधामहै त᳘तो ऽस्यै सप᳘त्नान्नि᳘र्भक्ष्याम इ᳘ति॥  
## १०
तद्य᳘था शङ्कु᳘भिश्च᳘र्म विहन्या᳘त्॥  
एव᳘मिमा᳘म् प्रतिष्ठाम् प᳘र्यबृंहन्तॗ सेयं ध्रुवा᳘शिथिला प्रतिष्ठा त᳘स्यां ध्रुवा᳘याम᳘शिथिलायामग्नी आ᳘दधत त᳘तो ऽस्यै सप᳘त्नान्नि᳘रभजन्॥  
## ११
त᳘थो एॗवैष एत᳘त्॥  
इमा᳘म् प्रतिष्ठां श᳘र्कराभिः प᳘रिबृंहते त᳘स्यां ध्रुवा᳘याम᳘शिथिलायामग्नी आ᳘धत्ते त᳘तो ऽस्यै सप᳘त्नान्नि᳘र्भजति त᳘स्माछ᳘र्कराः स᳘म्भरति॥  
## १२
तान्वा᳘ एतान्॥  
प᳘ञ्च सम्भारान्त्स᳘म्भरति पा᳘ङ्क्तो यज्ञः पा᳘ङ्क्तः पशुः प᳘ञ्चर्त᳘वः संवत्सर᳘स्य॥  
## १३
त᳘दाहुः॥  
ष᳘डेव᳘र्त᳘वः संवत्सरस्ये᳘तिॗ न्यूनमु त᳘र्हि मिथुन᳘म् प्रज᳘ननं क्रियतेॗ न्यूनाद्वा᳘ इमाः᳘ प्रजाः प्र᳘जायन्ते त᳘छ्वःश्रेयस᳘मुत्तरा᳘वत्त᳘स्मात्प᳘ञ्च भवन्ति य᳘द्यु ष᳘डेव᳘र्त᳘वः संवत्सरस्ये᳘त्यग्नि᳘रेॗवैते᳘षां षष्ठस्त᳘थो एॗवैतद᳘न्यूनम् भवति॥  
## १४
त᳘दाहुः᳟᳟॥  
नैवैकं चन᳘ सम्भारᳫं स᳘म्भरेदि᳘त्यस्यां वा᳘ एते स᳘र्वे पृथिव्या᳘म् भवन्ति स य᳘देॗवास्या᳘माधत्ते तत्स᳘र्वान्सम्भारा᳘नाप्नोति त᳘स्माॗन्नैवै᳘कं चन᳘ सम्भारᳫं स᳘म्भरेदि᳘ति त᳘दु स᳘मेव᳘ भरेद्यद᳘हैॗवास्या᳘माधत्ते तत्स᳘र्वान्त्सम्भारा᳘नाप्नो᳘ति य᳘दु सम्भारैः स᳘म्भृतैर्भ᳘वति तदु भवति त᳘स्मादु स᳘मेव᳘ भरेत्॥  
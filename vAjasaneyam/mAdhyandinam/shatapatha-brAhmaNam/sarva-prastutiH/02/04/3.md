+++
title = "३"

+++
## ०१
त᳘दु होवाच कहो᳘डः [^1] कौ᳘षीतकिः॥  
अन᳘योर्वा᳘ अयं द्या᳘वापृथिव्यो र᳘सो ऽस्य र᳘सस्य हुत्वा᳘ देवेभ्यो᳘ ऽथेमम᳘श्नामे᳘ति त᳘स्माद्वा᳘ आग्रयणेष्ट्या᳘ यजत इ᳘ति॥  

[^1]: कहोल Sây. 

## ०२
त᳘दु होवाच या᳘ज्ञवल्क्यः॥  
देवा᳘श्च वा अ᳘सुराश्चोभ᳘ये प्राजापत्याः᳘ पस्पृधिरे ततो᳘ ऽसुरा उभ᳘यीरो᳘शधीर्या᳘श्च मनुॗष्या उपजी᳘वन्ति या᳘श्च पश᳘वः कृत्य᳘येव त्वद्विषे᳘णेव त्वत्प्र᳘लिलिपुरुॗतैवं᳘ चिद्देवा᳘नभि᳘भवेमे᳘ति त᳘तो न मनुॗष्या आशुर्न᳘ पश᳘व आ᳘लिलिशिरे ता᳘ हेमाः᳘ प्रजा अ᳘नाशकेन नोत्प᳘राबभूवुः॥  
## ०३
तद्वै᳘ देवाः᳘ शुश्रुवुः॥  
अ᳘नाशकेन ह वा᳘ इमाः᳘ प्रजाः प᳘राभवन्ती᳘ति ते᳘ होचुर्ह᳘न्तेद᳘मासा᳘मपजि᳘घांसामे᳘ति केने᳘ति यज्ञे᳘नैवे᳘ति यज्ञे᳘न ह स्म वै त᳘द्देवाः᳘ कल्पयन्ते य᳘देषां क᳘ल्पमास᳘र्षयश्च॥  
## ०४
ते᳘ होचुः॥  
क᳘स्य न इद᳘म् भविष्यती᳘ति ते म᳘म-ममे᳘त्येव न᳘ सम्पादयां᳘ चक्रुस्ते हा᳘सम्पाद्योचुराजि᳘मेॗवास्मि᳘न्नजामहै स यो᳘ न उज्जेष्य᳘ति त᳘स्य न इद᳘म् भविष्यती᳘ति तथे᳘ति त᳘स्मिन्नाजि᳘माजन्त॥  
## ०५
ता᳘विन्द्राग्नी उ᳘दजयताम्॥  
त᳘स्मादैन्द्राग्नौ द्वा᳘दशकपालः पुरोडा᳘शो भवतीन्द्राग्नी ह्य᳘स्य भागधे᳘यमुद᳘जयतां तौ य᳘त्रेन्द्राग्नी᳘ उज्जिगीवा᳘ᳫं᳘सौ तस्थ᳘तुस्तद्वि᳘श्वे देवा᳘ अन्वा᳘जग्मुः॥  
## ०६
क्षत्रं वा᳘ इन्द्राग्नी॥  
वि᳘शो वि᳘श्वे देवा य᳘त्र वै᳘ क्षत्र᳘मुज्ज᳘यत्यन्वा᳘भक्ता वै त᳘त्र विट्तद्वि᳘श्वान्देवा᳘नन्वा᳘भजतां त᳘स्मादेष᳘ वैश्वदेव᳘श्चरु᳘र्भवति॥  
## ०७
तं वै᳘ पुराणा᳘नां कुर्यादि᳘त्याहुः॥  
क्षत्रं वा᳘ इन्द्राग्नी ने᳘त्क्षत्र᳘मभ्यारोह᳘याणीति तौ वा᳘ उभा᳘वेव न᳘वानाᳫं स्यातां यद्धि᳘ पुरोडा᳘श इ᳘तरश्चरुरि᳘तरस्ते᳘नैव᳘ क्षत्रम᳘नभ्यारूढं त᳘स्मादुभा᳘वेव न᳘वानाᳫं स्याताम्॥  
## ०८
त᳘ उ ह वि᳘श्वे देवा᳘ ऊचुः॥  
अन᳘योर्वा᳘ अयं द्या᳘वापृथिव्यो र᳘सो ह᳘न्तेमे᳘ अस्मि᳘न्नाभ᳘जामे᳘ति ता᳘भ्यामेत᳘म् भाग᳘मकल्पयन्नेतं᳘ द्यावापृथि᳘व्यमे᳘ककपालम् पुरोडाशं त᳘स्माद्द्यावापृथि᳘व्य ए᳘ककपालः पुरोडा᳘शो भवति त᳘स्येय᳘मेव᳘ कपा᳘लमे᳘केवॗ हीयं त᳘स्मादे᳘ककपालो भवति॥  
## ०९
त᳘स्य परिचक्षा॥  
य᳘स्यै वै क᳘स्यै च देव᳘तायै हवि᳘र्गृह्य᳘ते सर्व᳘त्रैव᳘ स्विष्टकृ᳘दन्वा᳘भक्तो᳘ ऽथैतᳫं स᳘र्वमेव᳘ जुहोति न᳘ स्विष्टकृते᳘ ऽवद्यति सा᳘ परिचॗक्षोॗतो हुतः᳘ पर्या᳘वर्तते॥  
## १०
तदाहुः॥  
पर्या᳘भूद्वा᳘ अयमे᳘ककपालो मोहिष्य᳘ति राष्ट्रमि᳘तिॗ नास्य सा᳘ परिचॗक्षाहवनी᳘यो वा आ᳘हुतीनाम् प्रतिष्ठा स य᳘दाहवनी᳘यम् प्राप्या᳘पि दश कृ᳘त्वः पर्याव᳘र्तेत न तदा᳘द्रियेत यदीत्त्व᳘न्ये [^2] व᳘दन्ति कस्त᳘त्संधमु᳘पेयात्त᳘स्मादा᳘ज्यस्यैव᳘ यजेदा᳘ज्यᳫं ह वा᳘ अन᳘योर्द्या᳘वापृथिव्योः᳘ प्रत्य᳘क्षं र᳘सस्त᳘त्प्रत्य᳘क्षमेॗवैने एतत्स्वे᳘न र᳘सेन मे᳘धेन प्रीणाति त᳘स्मादा᳘ज्यस्यैव᳘ यजेत्॥

[^2]: व्यदी᳘त्वंन्ये B. यदीत्वन्ये B. 

## ११
एते᳘न वै᳘ देवाः᳟ [^3] ॥  
यज्ञे᳘नेॗष्ट्वोभ᳘यीनामो᳘षधीनां या᳘श्च मनुॗष्या उपजी᳘वन्ति या᳘श्च पश᳘वः कृत्या᳘मिव त्वद्विष᳘मिव त्वद᳘पजघ्रुस्त᳘त आ᳘श्नन्मनुष्या आ᳘लिशन्त पशवः॥  

[^3]: देवा᳘ । A.

## १२
अ᳘थ य᳘देष᳘ एते᳘न य᳘जते॥  
तन्ना᳘हॗ न्वेॗवैत᳘स्य [^4] त᳘था क᳘श्चन᳘ कृत्य᳘येव त्वद्विषे᳘णेव त्वत्प्रलिम्पती᳘ति देवा᳘ अकुर्वन्नि᳘तिॗ त्वेॗवैष᳘ एत᳘त्करोति य᳘मु चैव᳘ देवा᳘ भागम᳘कल्पयन्त त᳘मु चैॗवैभ्य एष᳘ एत᳘द्भागं᳘ करोतीमा᳘ उ चैॗवैत᳘दुभ᳘यीरोषधीर्या᳘श्च मनुॗष्या उपजी᳘वन्ति या᳘श्च पश᳘वस्ता᳘ अनमीवा᳘ अकिल्विषाः᳘ कुरुते ता᳘ अस्यानमीवा᳘ अकिल्विषा᳘ इमाः᳘ प्रजा उ᳘पजीवन्ति त᳘स्माद्वा एष᳘ एते᳘न यजते॥  

[^4]: तन्ना᳘हा᳘त्वो᳘वैत᳘स्य A. 

## १३
त᳘स्य प्रथमजो गौर्द᳘क्षिणा॥  
अग्र्य᳘मिवॗ [^5] हीदᳫं स य᳘दीजानः स्या᳘द्दर्शपूर्णमासा᳘भ्यां वा य᳘जेताथैते᳘न यजेत य᳘द्यु अ᳘नीजानः स्या᳘च्चातुष्प्राश्य᳘मेॗवैत᳘मोदन᳘मन्वाहार्यप᳘चने पचेयुस्त᳘म् ब्राह्मणा᳘ अश्नीयुः॥

[^5]: अग्रियं Sây.

## १४
द्वया वै᳘ देवा᳘ देवाः॥  
अ᳘हैव᳘ देवा अ᳘थ ये᳘ ब्राह्मणाः᳘ शुश्रुवा᳘ᳫं᳘सो ऽनूचानास्ते᳘ मनुष्यदेवास्तद्य᳘था वषट्कृत᳘ᳫं᳘ [^6] हुत᳘मेव᳘मस्यैत᳘द्भवति त᳘त्रो य᳘छक्नुयात्त᳘द्दद्याॗन्नादक्षिणा᳘ᳫं᳘ हविः᳘ स्यादि᳘ति ह्याहुॗर्नाग्निहोत्रे᳘ जुहुयात्सम᳘दᳫं ह कुर्याद्य᳘दग्निहोत्रे᳘ जुहुया᳘दन्यद्वा᳘ आग्रयण᳘मन्य᳘दग्निहोत्रं त᳘स्माॗन्नाग्निहोत्रे᳘ जुहुयात्॥  

[^6]: व᳘षट्कृत᳘ᳫ᳘ A (the correct reading is व᳘षट्कृतᳫ).

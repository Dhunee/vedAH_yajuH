+++
title = "५"

+++
## ०१
देवा᳘श्च वा अ᳘सुराश्च॥  
उभ᳘ये प्राजापत्याः᳘ पस्पृधिरे ततो देवा᳘ अनुव्य᳘मिवासुर᳘थ हा᳘सुरा मेनिरे ऽस्मा᳘कमेॗवेदं ख᳘लु भु᳘वनमिति॥  
## ०२
ते᳘ होचुः॥  
ह᳘न्तेमा᳘म् पृथिवीं᳘ विभ᳘जामहै तां᳘ विभज्यो᳘पजीवामे᳘ति तामौ᳘क्ष्णैश्च᳘र्मभिः पश्चात्प्राञ्चो विभ᳘जमाना अॗभीयुः॥  
## ०३
तद्वै᳘ देवाः᳘ शुश्रुवुः॥  
वि᳘भजन्ते ह वा᳘ इमाम᳘सुराः पृथिवीम् प्रे᳘त त᳘देष्या᳘मो य᳘त्रेमाम᳘सुरा विभ᳘जन्ते के त᳘तः स्याम य᳘दस्यै न भ᳘जेमही᳘ति ते᳘ यज्ञ᳘मेव वि᳘ष्णुम् पुरस्कृत्ये᳘युः॥  
## ०४
ते᳘ होचुः॥  
अ᳘नु नो ऽस्या᳘म् पृथिव्यामा᳘भजता᳘स्त्वेव नो᳘ ऽप्यस्याम् भाग इ᳘ति ते हा᳘सुरा असूय᳘न्त इवोचुर्या᳘वदेॗवैष वि᳘ष्नुरभिशे᳘ते ता᳘वद्वो दद्म इ᳘ति॥  
## ०५
वामनो᳘ ह वि᳘ष्नुरास॥  
त᳘द्देवा न᳘ जिहीडिरे महद्वै᳘ नो ऽदुर्ये᳘ नो यज्ञसंमितम᳘दुरि᳘ति [^wbr_1] ॥  

[^wbr_1]: ॰म᳘नुरि᳘ति M.

## ०६
ते प्रा᳘ञ्चं वि᳘ष्णुं निपा᳘द्य [^wbr_2] ॥  
छ᳘न्दोभिरभि᳘तः प᳘र्यगृह्णन्गायत्रे᳘ण त्वा छ᳘न्दसा प᳘रिगृह्णामी᳘ति दक्षिणतस्त्रै᳘ष्टुभेन त्वा छ᳘न्दसा प᳘रिगृह्णामी᳘ति पश्चाज्जा᳘गतेन त्वा छ᳘न्दसा प᳘रिगृह्णामी᳘त्युत्तरतः॥  

[^wbr_2]: निपात्य Sây.

## ०७
तं छ᳘न्दोभिरभि᳘तः परिगृ᳘ह्य॥  
अग्नि᳘म् पुर᳘स्तात्समाधा᳘य तेना᳘र्चन्तः श्रा᳘म्यन्तश्चेरुस्ते᳘नेमाᳫं स᳘र्वाम् पृथिवीᳫं स᳘मविन्दन्त तद्य᳘देनेनेमाᳫं स᳘र्वाᳫं सम᳘विन्दन्त त᳘स्माद्वे᳘दिर्ना᳘म त᳘स्मादाहुर्या᳘वती वे᳘दिस्ता᳘वती पृथिवी᳘त्येत᳘याॗ हीमाᳫं स᳘र्वाᳫं सम᳘विन्दन्तैव᳘ᳫं᳘ ह वा᳘ इमाᳫं स᳘र्वाᳫं सप᳘त्नानाᳫं स᳘म्वृङ्क्ते नि᳘र्भजत्यस्यै᳘ सप᳘त्नान्य᳘ एव᳘मेतद्वे᳘द॥  
## ०८
सो ऽयं वि᳘ष्णुर्ग्लानः॥  
छ᳘न्दोभिरभि᳘तः प᳘रिगृहीतो ऽग्निः᳘पुर᳘स्ताॗन्नापक्र᳘मणमास स त᳘त एवौ᳘षधीनाम् मूलान्यु᳘पमुम्लोच॥  
## ०९
ते᳘ ह देवा᳘ ऊचुः॥  
क्व नु वि᳘ष्णुरभूत्क्व᳘ नु᳘ यॗज्ञो ऽभूदि᳘ति ते होचुश्छ᳘न्दोभिरभि᳘तः प᳘रिगृहीतो ऽग्निः᳘ पुर᳘स्ताॗन्नापक्र᳘मणमस्त्य᳘त्रैवा᳘न्विछते᳘ति तं ख᳘नन्त इवा᳘न्वीषुस्तंत्र्य᳘ङ्गुले᳘ ऽन्वविन्दंस्त᳘म्मात्त्र्य᳘ङ्गुला वे᳘दिः स्यात्त᳘दु हा᳘पि पा᳘ञ्चिस्त्र्य᳘ङ्गुलामेव᳘ [^wbr_3] सौम्य᳘स्यध्वर᳘स्य वे᳘दिं चक्रे॥  

[^wbr_3]: पा᳘ञ्चिस्त्र्यङ्गुला᳘मेव᳘ M apograph.

## १०
त᳘दु त᳘थ न᳘ कुर्यात्॥  
ओ᳘षधीनां वै स मू᳘लान्यु᳘पांलोचत्त᳘स्मादो᳘षधीनामेव मू᳘लान्यु᳘छेत्तवै᳘ ब्रूयाद्यॗन्न्वेवा᳘त्र वि᳘ष्णुमन्व᳘विन्दंस्त᳘स्माद्वे᳘दिर्ना᳘म॥  
## ११
त᳘मनुविद्यो᳘त्तरेण परिग्रहे᳘ण प᳘र्यगृह्णन्॥  
सुक्ष्मा चा᳘सि शिवा᳘ चासी᳘ति दक्सिणत᳘ इमा᳘मेॗवैत᳘त्पृथिवी᳘ᳫं᳘ संवि᳘द्य सुक्ष्मां᳘ शिवा᳘मकुर्वत स्योना चा᳘सि सुष᳘दा चासी᳘ति पश्चा᳘दिमा᳘मेॗवैत᳘त्पृथिवी᳘ᳫं᳘ संवि᳘द्य स्योना᳘ᳫं᳘ सुष᳘दामकुर्वतो᳘र्जस्वती चा᳘सि प᳘यस्वती चे᳘त्युत्तरत᳘ इमा᳘मेॗवैतत्पृथिवी᳘ᳫं᳘ संवि᳘द्य र᳘सवतीमुपजीवनी᳘यामकुर्वत॥  
## १२
स वै त्रिः पू᳘र्वम् परिग्रह᳘म् परिगृह्णा᳘ति॥  
त्रिरु᳘त्तरं तत्षट् कृ᳘त्वः षड्वा᳘ ऋत᳘वः संवत्सर᳘स्य संवत्सरो᳘ यज्ञः प्रजा᳘पतिः स या᳘वानेव᳘ यज्ञो या᳘वत्यस्य मा᳘त्रा ता᳘वतमेॗवैतत्प᳘रिगृह्णाति॥  
## १३
षड्भिर्व्या᳘हृतिभिः॥  
पू᳘र्वम् परिग्रह᳘ परिगृह्णा᳘ति षड्भिरुत्तरं तद्द्वा᳘दश कृत्वो द्वा᳘दश वै मा᳘साः संवत्सर᳘स्य संवत्सरो᳘ यज्ञः᳘ प्रजा᳘पतिः स या᳘वानेव᳘ यज्ञो या᳘वत्यस्य मा᳘त्रा ता᳘वतमेॗवैतत्प᳘रिगृह्णाति॥  
## १४
व्याममात्री᳘ पश्चा᳘त्स्यादि᳘त्याहुः॥  
एता᳘वान्वै पु᳘रुषः पु᳘रुषसंमित हि त्र्यरत्निः प्रा᳘ची त्रिवृद्धि᳘ यज्ञो ना᳘त्र मा᳘त्रास्ति या᳘वतीमेव स्वयम् म᳘नसा मन्येत ता᳘वतीं कुर्यात्॥  
## १५
अभि᳘तो ऽग्निम᳘ᳫं᳘सा उ᳘न्नयति॥  
यो᳘षा वै वे᳘दिर्वृषाग्निः᳘ परिगृ᳘ह्य वै यो᳘षा वृ᳘षाणं शेते मिथुन᳘मेॗवैतत्प्रजननं क्रियते त᳘स्मादभि᳘तो ऽग्निम᳘ᳫं᳘सा उ᳘न्नयति॥  
## १६
सा वै᳘ पश्चाद्व᳘रीयसी स्यात्॥  
म᳘ध्ये स᳘ᳫं᳘ह्वारिता पु᳘नः पुर᳘स्तादुॗर्व्येव᳘मिव हि यो᳘षाम् प्रश᳘ᳫं᳘सन्ति पृथु᳘श्रोणिर्वि᳘मृष्टान्तरांसा म᳘ध्ये संग्राःये᳘ति जु᳘ष्टामेॗवैनामेत᳘द्देवे᳘भ्यः करोति॥  
## १७
सा वै प्रा᳘क्प्रवणा स्यात्॥  
प्रा᳘ची हि᳘ देवा᳘नां दिग᳘थो उ᳘दक्प्रवणो᳘दीची हि᳘ मनुॗष्याणां दि᳘ग्दक्षिणतः पु᳘रीषम् प्रत्यु᳘दूहत्येषा वै दि᳘क्पितॄणाᳫं सा य᳘द्दक्षिणा᳘प्रवणा स्या᳘त् क्षिप्रे᳘ ह य᳘जमानो ऽमुं᳘ लोक᳘मियात्त᳘थो ह य᳘जमानो ज्यो᳘ग्जीवति त᳘स्माद्दक्षिणतः पु᳘रीषम् प्रत्यु᳘दूहति पु᳘रीषवतीं कुर्वीत पश᳘वो वै पु᳘रीषम् पश्रुम᳘तीमेॗवैनामेत᳘त्कुरुते॥  
## १८
ताम् प्र᳘तिमार्ष्टि॥  
देवा᳘ ह वै᳘ संग्राम᳘ᳫं᳘ संनिधास्य᳘न्त स्ते᳘ होचुर्ह᳘न्त य᳘दस्यै᳘ पृथिव्या अ᳘नामृतं देवय᳘जनं त᳘च्चन्द्र᳘मसि निद᳘धामहै स य᳘दि न इतो᳘ ऽसुरा ज᳘येयुस्त᳘त एवा᳘र्चन्तः श्रा᳘म्यन्तः पु᳘नरभि᳘भवेमे᳘ति स य᳘दस्यै᳘ पृथिव्या अ᳘नामृतं देवय᳘जनमा᳘सीत्त᳘च्चन्द्र᳘मसि न्य᳘दधत त᳘देत᳘च्चन्द्र᳘मसि कृष्णं त᳘स्मादाहुश्चन्द्र᳘मस्यस्यै᳘ पृथिव्यै देवय᳘जनमित्य᳘पि ह वा᳘ अस्यैत᳘स्मिन्देवय᳘जन इष्टम् भवति त᳘स्माद्वै प्र᳘तिमार्ष्टि॥  
## १९
स प्र᳘तिमार्ष्टि॥  
पुरा᳘ क्रूर᳘स्य विसृ᳘पो विरप्शिन्नि᳘ति संग्रामो वै᳘ क्रूर᳘ᳫं᳘ संग्रामे हि᳘ क्रूरं᳘ क्रिय᳘ते हतः पु᳘रुषो हतो᳘ ऽश्वः शेते पुराॗ ह्येत᳘त्संग्रामान्न्य᳘दधत त᳘स्मादाह पुरा᳘ क्रूर᳘स्य विसृ᳘पो विरप्शिन्नि᳘त्युदादा᳘य पृथिवीं᳘ जीव᳘दानुमि᳘त्युदादा᳘य हि य᳘दस्यै᳘ पृथिव्यै᳘ जीवमा᳘सीत्त᳘च्चन्द्र᳘मसि न्य᳘दधत त᳘स्मादाहोदादा᳘य पृथिवीं᳘ जीव᳘दानुमि᳘ति यामै᳘रयँश्चन्द्र᳘मसि स्वधा᳘भिरि᳘ति यां᳘ चन्द्र᳘मसि ब्र᳘ह्मणा᳘दधुरि᳘त्येॗवैत᳘दाह ता᳘मु धी᳘रासो अनुदि᳘श्य यजन्त इ᳘त्येते᳘नो ह ता᳘मनुदि᳘श्य यजन्ते᳘ ऽपि ह वा᳘ अस्यैता᳘स्मिन्देवय᳘जन इष्ट᳘म् भवति य᳘ एव᳘मेतद्वे᳘द॥  
## २०
अ᳘थाह प्रो᳘क्षणीरासाद᳘ये᳘ति॥  
व᳘ज्रो [^wbr_4] वै स्फ्यो᳘ ब्राह्मण᳘श्चेम᳘म् पुरा᳘ यज्ञ᳘मभ्य᳘जूगुपतां व᳘ज्रो वा आ᳘पस्तद्व᳘ज्रमेॗवैत᳘दभि᳘गुप्त्या आ᳘सादयति स वा᳘ उप᳘र्युपर्येव प्रो᳘क्षणीषु धार्य᳘माणास्व᳘थ स्फ्यमु᳘द्यछत्य᳘थ यन्नि᳘हित एव स्फ्यो प्रो᳘क्षणीरासाद᳘येद्व᳘ज्रो ह स᳘मृछेयातां त᳘थो ह व᳘ज्रो न समृछेते त᳘स्मादुप᳘र्युपर्येव प्रो᳘क्षनीषु धार्य᳘माणास्व᳘थ स्फ्यमु᳘द्यछति॥  

[^wbr_4]: वज्रो ह I.

## २१
अ᳘थैतां वा᳘चं वदति॥  
प्रो᳘क्षणीरा᳘सादयेध्म᳘म् बर्हिरु᳘पसादय स्रु᳘चः स᳘म्मृड्ढि प᳘त्नीᳫं सं᳘नह्या᳘ज्येनोदेही᳘ति संप्रैष᳘ एॗवैष स य᳘दि काम᳘येत ब्रूया᳘देतद्य᳘द्यु काम᳘येता᳘पि ना᳘द्रियेत स्वय᳘मुॗ ह्येॗवैतद्वे᳘देदम᳘तः क᳘र्म कर्त᳘व्यमिति॥  
## २२
अथो᳘दञ्चᳫं स्फ्यम् प्र᳘हरति॥  
अमु᳘ष्मै त्वा व᳘ज्रम् प्र᳘हरामी᳘ति [^wbr_5] य᳘द्यभिच᳘रेद्व᳘ज्रो वै स्फ्य᳘ स्तृणुते᳘ हैॗवैनेन॥  

[^wbr_5]: प्रह᳘रामी᳘ति M apogr.

## २३
अ᳘थ पाणी अ᳘वनेनिक्ते॥  
यद्ध्य᳘स्यै क्रूरम᳘भूत्तद्ध्यस्या [^wbr_6] एतद᳘हार्षीत्त᳘स्मात्पाणी अ᳘वनेनिक्ते॥  

[^wbr_6]: अस्याः क्रूरमभूत्तद्व्यस्या एतद्॰ Sây.

## २४
स ये हा᳘ग्र ईजिरे᳟॥  
ते᳘ ह स्मावम᳘र्श यजन्ते ते पा᳘पीयांस आसुर᳘थ येॗ नेजिरे ते श्रे᳘यांस आसुस्ततो᳘ ऽश्रद्धा मनुष्यान्विवेद ये य᳘जन्ते पा᳘पीयांसस्ते᳘ भवन्ति य᳘ उ न य᳘जन्ते श्रे᳘यांसस्ते᳘ भवन्ती᳘ति त᳘त इतो᳘ देवा᳘न्हविर्न᳘ जगामेतः᳘ प्रदानाद्धि᳘ देवा᳘ उपजी᳘वन्ति॥  
## २५
ते᳘ ह देवा᳘ ऊचुः॥  
बृ᳘हस्प᳘तिमाङ्गिरसम᳘श्रद्धाॗ वै मनुॗष्यानबिदत्ते᳘भ्यो वि᳘धेहि यज्ञमि᳘ति स हे᳘त्योवाच बृ᳘हस्प᳘तिराङ्गिरसः᳘ कथा न᳘ यजध्व इ᳘ति ते᳘ होचुः किं काम्या᳘ यजेमहि ये य᳘जन्ते पा᳘पीयांसस्ते᳘ भवन्ति य᳘ उ न य᳘जन्ते श्रे᳘यांसस्ते᳘ भवन्ती᳘ति॥  
## २६
स होवाच॥  
बृ᳘हस्प᳘तिराङ्गिरसो यद्वै᳘ शुश्रुम᳘ देवा᳘नाम् परिषूतं त᳘देष᳘ यज्ञो᳘ भवति य᳘छूता᳘नि हवीं᳘षि कॢप्ता वे᳘दिस्ते᳘नावम᳘र्शमचारिष्ट त᳘स्मात्पा᳘पीयांसो ऽभूत् तेना᳘नवमर्श यजध्वं त᳘था श्रे᳘यांसो भविष्यथेत्या कि᳘यत इत्या᳘ बर्हि᳘ष स्त᳘रणादि᳘ति बर्हि᳘षा ह वै ख᳘ल्वेषा᳘ शाम्यति स य᳘दि पुरा᳘ बर्हि᳘ह्ष स्त᳘रणात्किं᳘चिदापद्येत बर्हि᳘रेव त᳘त्स्तृणन्न᳘पास्येद᳘थ यदा᳘ बर्हि᳘ स्तृणन्त्य᳘पि प᳘दाभि᳘तिष्ठन्ति स यो᳘ हैवं᳘ विद्वान᳘नवमर्शं य᳘जते श्रे᳘यान्हैव᳘ भवति तस्माद᳘नवमर्शमेव᳘ यजेत॥  
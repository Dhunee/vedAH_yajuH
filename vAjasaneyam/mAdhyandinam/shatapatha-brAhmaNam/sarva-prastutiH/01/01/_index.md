+++
title = "+०१"

+++

<details><summary>सायणः</summary>

ॐ 
अथ सायणाचार्यकृतवेदार्थप्रकाशाख्यभाष्यसहितं माध्यन्दिनशतपथब्राह्मणम् । 
॥ श्रीगणेशाय नमः ॥ श्रीपरब्रह्मणे नमः ॥ 
सायणभाष्यम् [[^1]] ।
वागीशाद्याः सुमनसः सर्वार्थानामुपक्रमे । यं नत्वा कृतकृत्याः स्युस्तं नमामि गजाननम् ॥ १॥ 
यस्य निःश्वसितं वेदा यो वेदेभ्यो ऽखिलं जगत् । निर्ममे तमहं वन्दे विद्यातीर्थमहेश्वरम् ॥ २ ॥ 
तत्कटाक्षेण तद्रूपं दधतो बुक्कभूपतेः । कृतावतरणः क्षीरसागरादिव चन्द्रमाः ॥ ३ ॥ 
विजितारातिव्रातो वीरः श्रीहरिहरः क्षमाधीशः । धर्मब्रह्माध्वन्यः समादिशत्सायणाचार्यम् ॥४॥ 
ऋग्यजुःसामशाखानामेकैका व्याकृता त्वया । तावता तत्समानार्था ज्ञातुं शक्यास्ततः पराः ॥५॥ 
वासना विशदा यत्र मन्त्रार्थानामशेषतः । प्रायेणाध्वर्यवं कर्म पूर्णं शाखान्तरैर्विना ॥ ६ ॥ 
करामलकवद्यत्र परं तत्त्वं प्रकाशितम् । या काचित्तादृशी शाखा त्वया व्याख्यायतामिति ॥७॥ 
सर्वतः सायणाचार्यो विमृश्योदीरितान् गुणान् । माध्यन्दिने शतपथे ब्राह्मणे व्याकरोति तत् ॥८॥ 
संचारः पदवाक्यार्थन्यायानां दर्शितः पुरा । वेदानामर्थवत्त्वादि यच्चान्यदुपयुज्यते ॥ 
सर्वशाखासमत्वेन विज्ञेयं तदिहाखिलम् ॥ ९ ॥ 
यच्च संदिग्धमज्ञातमत्र तद्विवरिष्यते । 
संमत्या कल्पसूत्राणां ब्राह्मणानां च संग्रहात् ॥ १० ॥ 

इह हि चरमे चतुर्दशे काण्डे [[^2]] करतलामलकवत् परतत्त्वं प्रकाशितम् । ततः प्राक्तनैश्च त्रयोदशभिः काण्डैस्त्रेत्यग्निसाध्यो [[^3]] धर्मः प्राधान्येन प्रतिपादितः । अग्नयश्चाधानपवमानेष्टिभिर्निष्पाद्याः । पवमानेष्टयश्च दर्श-पूर्णमासविकृतितया तदधिगमसापेक्षज्ञाना इति प्रथमे काण्डे दर्शपूर्णमासौ प्रतिपाद्येते । तदनुष्ठानारम्भश्च पूर्णमासपूर्वकः; अतश्च तस्य पूर्णमासस्य प्रथमं यदङ्गं व्रतोपायनं [[^4]], तदङ्गत्वेनापामुपस्पर्शनं विधत्ते- 

[[^1]]: क्वचित्पुस्तके एतदनन्तरमेष श्लोको ऽधिकः- “श्रुतिपङ्कजार्थलक्ष्मीं यो विकासयति हृद्गतः । स पायात्सच्चिदानन्दः सूर्यमण्डलगो हरिः” इति । 
[[^2]]: अर्थवशादत्र षड्भिः पादैरेकः श्लोकः पूर्यते । २- बृहदारण्यकोपनिषदि । 
[[^3]]: गार्हपत्याहवनीयदक्षिणाग्नयस्त्रेतेति समाख्यायन्ते । तथा चामरकोषः- "दक्षिणाग्निर्गार्हपत्याहवनीयौ त्रयो ऽग्नयः । अग्नित्रयमिदं त्रेता प्रणीतः संस्कृतो ऽनलः"- इति । २. ७. २० । “त्रेता त्वग्नित्रये” इति च तत्रैव ३. ३. ६८ ।

[[^4]]: व्रतोपायनं = व्रतग्रहणं । व्रतशब्देन कर्माङ्गभूताः शास्त्रतो नियमा उच्यन्ते । "कर्माङ्गभूतयमनियमा व्रतम् । तदुपगमार्थो "ऽग्ने व्रतपते" इत्ययं मन्त्रः" इत्युक्तं तन्त्ररत्ने इति (का. २. १. ११. सू. बृ.) । तच्च दर्शपौर्णमासयोरग्न्यन्वाधानानन्तरं भवति पशौ तु ब्रह्मवरणानन्तरमिति विशेषः । विहितचैतत्कात्यायनेन "अपराह्णे व्रतोपायनीयमश्रीतः सर्पिषा सुहितौ” इत्यादिसूत्रद्वयेन (२. १. १०. ११) अस्मिन्नेव सूत्रभाष्य कर्कस्त्वेवमाह- "व्रतोपायनीयमिति । व्रतं भोजनमुच्यते यथा ऽन्यत्र तद्व्रतः स्यात् । पयोव्रतमिति च । तद्येनोपेयते अमाषादिना तद्व्रतोपायनीयम्" इति ॥ 
</details>

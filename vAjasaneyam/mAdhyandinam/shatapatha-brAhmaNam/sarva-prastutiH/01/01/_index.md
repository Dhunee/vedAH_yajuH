+++
title = "+०१"

+++

<details><summary>सायणः</summary>

अग्नयश् चाधान-पवमानेष्टिभिर् निष्पाद्याः ।  
पवमानेष्टयश् च दर्श-पूर्णमास-विकृतितया  
तद्-अधिगम-सापेक्ष-ज्ञाना  
इति प्रथमे काण्डे दर्शपूर्णमासौ प्रतिपाद्येते ।  
तदनुष्ठानारम्भश्च पूर्णमासपूर्वकः; अतश्च तस्य पूर्णमासस्य प्रथमं यदङ्गं व्रतोपायनं [^५], तदङ्गत्वेनापामुपस्पर्शनं विधत्ते- 

[^५]: व्रतोपायनं = व्रतग्रहणं । व्रतशब्देन कर्माङ्गभूताः शास्त्रतो नियमा उच्यन्ते । "कर्माङ्गभूतयमनियमा व्रतम् । तदुपगमार्थो "ऽग्ने व्रतपते" इत्ययं मन्त्रः" इत्युक्तं तन्त्ररत्ने इति (का. २. १. ११. सू. बृ.) । तच्च दर्शपौर्णमासयोरग्न्यन्वाधानानन्तरं भवति पशौ तु ब्रह्मवरणानन्तरमिति विशेषः । विहितचैतत्कात्यायनेन "अपराह्णे व्रतोपायनीयमश्रीतः सर्पिषा सुहितौ” इत्यादिसूत्रद्वयेन (२. १. १०. ११) अस्मिन्नेव सूत्रभाष्य कर्कस्त्वेवमाह- "व्रतोपायनीयमिति । व्रतं भोजनमुच्यते यथा ऽन्यत्र तद्व्रतः स्यात् । पयोव्रतमिति च । तद्येनोपेयते अमाषादिना तद्व्रतोपायनीयम्" इति ॥ 
</details>

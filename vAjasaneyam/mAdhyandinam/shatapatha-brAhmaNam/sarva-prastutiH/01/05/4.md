+++
title = "४"

+++
## ०१
स वै᳘ समि᳘धो यजति॥  
प्राणा वै᳘ समि᳘धः प्राणा᳘नेॗवैतत्स᳘मिन्द्धे प्राणैर्ह्य᳘यम् पु᳘रुषः स᳘मिद्धस्त᳘स्मादभि᳘मृषे᳘ति ब्रूयाद्य᳘द्युपतापी स्यात्स य᳘द्युष्णः स्याॗदैव ता᳘वछंसेत स᳘मिद्धो हि स ता᳘वद्भ᳘वति य᳘द्यु शीतः स्यान्ना᳘शंसेत त᳘त्प्राणा᳘नेॗवास्मिन्नेत᳘द्दधाति त᳘स्मात्समि᳘धो यजति॥  
## ०२
अ᳘थ त᳘नून᳘पातं यजति॥  
रे᳘तो वै त᳘नून᳘पाद्रे᳘त एॗवैत᳘त्सिञ्चति त᳘स्मात्त᳘नून᳘पातं यजति॥  
## ०३
अथे᳘डो यजति॥  
प्रजा घा इ᳘डो यदा वै रे᳘तः सिक्तं᳘ प्रजा᳘यते᳘ ऽथ त᳘दीडित᳘मिवा᳘न्नमिछ᳘मानं चरति तॗत्प्रैॗवैत᳘ज्जनयति त᳘स्मादि᳘डो यजति॥  
## ०४
अ᳘थ बर्हि᳘र्यजति॥  
भूमा वै᳘ बर्हि᳘र्भूमा᳘नमेॗवैतत्प्र᳘जनयति त᳘स्माद्बर्हि᳘र्यजति॥  
## ०५
अ᳘थ स्वा᳘हा-स्वाहे᳘ति यजति॥  
हेमन्तो वा᳘ ऋतूना᳘ᳫं᳘ स्वाहाकारो᳘ हेमन्तोॗ हीमाः᳘ प्रजाः स्वं व᳘शमुपन᳘यते त᳘स्माद्धे᳘मन्म्ला᳘यन्त्यो᳘षधयः प्र व᳘नस्प᳘तीनाम् पलाशा᳘नि मुच्यन्ते प्रतितिरा᳘मिव व᳘यांसि भवन्त्यधस्तरा᳘मिव व᳘यांसि पतन्ति विपतितलोमेव पापः पु᳘रुषो भवति हेमन्तोॗ हीमाः᳘ प्रजाः स्वं व᳘शमुपन᳘यते स्वा᳘ह वै तम᳘र्धं कुरुते श्रिॗये ऽन्ना᳘द्याय य᳘स्मिन्न᳘र्धे भ᳘वति य᳘ एव᳘मेतद्वे᳘द॥  
## ०६
देवा᳘श्च वा अ᳘सुराश्च॥  
उभ᳘ये प्राजापत्याः᳘ पस्पृधिरे ते᳘ दण्डैर्ध᳘नुर्भिर्न व्य᳘जयन्त ते हा᳘विजयमाना ऊचुर्ह᳘न्त वाॗच्येव ब्र᳘ह्मन्विजि᳘गीषामहै स यो᳘ नो वा᳘चं व्या᳘हृताम् मिथुने᳘नॗ नानुनिक्रा᳘मात्स स᳘र्वम् प᳘राजयाता अ᳘थ स᳘र्वमि᳘तरे जयानि᳘ति तथेति देवा᳘ अब्रुवंस्ते᳘ देवा इ᳘न्द्रमब्रुवन्व्या᳘हरे᳘ति॥  
## ०७
स इ᳘न्द्रो ऽब्रवीत्॥  
ए᳘को ममत्य᳘थास्मा᳘कमेकेती᳘तरे ऽब्रुवंस्त᳘दु त᳘न्मिथुन᳘मेॗवाविन्दन्मिथुनᳫं ह्ये᳘कश्चै᳘का च॥  
## ०८
द्वौ᳘ ममेती᳘न्द्रो ऽब्रवीत्॥  
अ᳘थास्मा᳘कं द्वे इती᳘तरे ऽब्रुवंस्त᳘दु त᳘न्मिथुन᳘मेॗवाविन्दन्मिथुनᳫ हि द्वौ᳘ च द्वे᳘ च॥  
## ०९
त्र᳘यो ममेती᳘न्द्रो ऽब्रवीत्॥  
अ᳘थास्मा᳘कं तिस्र इती᳘तरे ऽब्रुवंस्त᳘दु त᳘न्मिथुन᳘मेॗवाविन्दन्मिथुनᳫं हि त्र᳘यश्च तिस्र᳘श्च॥  
## १०
चत्वा᳘रो ममेती᳘न्द्रो ऽब्रवीत्॥  
अ᳘थास्मा᳘कं च᳘तस्र इती᳘तरे ऽब्रुवंस्त᳘दु त᳘न्मिथुन᳘मेॗवाविन्दन्मिथुनᳫं हि᳘ चत्वा᳘रश्च च᳘तस्रश्च॥  
## ११
प᳘ञ्च ममेती᳘न्द्रो ऽब्रवीत्॥  
त᳘त इ᳘तरे मिथुॗनं नाविन्दॗन्नो ह्य᳘त ऊर्ध्वं᳘ मिथुनम᳘स्ति प᳘ञ्च-पञ्चे᳘तिॗ ह्येॗवैत᳘दुभ᳘यम् भ᳘वति ततो᳘ ऽसुराः स᳘र्वम् प᳘राजयन्त स᳘र्वस्माद्देवा अ᳘सुरानजयन्त्स᳘र्वस्मात्सप᳘त्नान᳘सुरान्नि᳘रभजन्॥  
## १२
त᳘स्मात्प्रथमे प्रयाज᳘ इष्टे᳘ ब्रूयात्॥  
ए᳘को ममेत्ये᳘का त᳘स्य य᳘महं द्वेष्मी᳘ति य᳘द्यु न᳘ द्विष्याॗद्यो ऽस्मान्द्वे᳘ष्टि यं᳘ च वयं᳘ द्विष्म इ᳘ति ब्रूयात्॥  
## १३
द्वौ ममे᳘ति द्विती᳘ये प्रयाजे᳟॥  
द्वे त᳘स्यॗ यो ऽस्मान्द्वे᳘ष्टि यं᳘ च वयं᳘ द्विष्म इ᳘ति॥  
## १४
त्र᳘यो ममे᳘ति तृती᳘ये प्रयाजे᳟॥  
तिस्रस्त᳘स्यॗ यो ऽस्मान्द्वे᳘ष्टि यं᳘ च वयं᳘ द्विष्म इ᳘ति॥  
## १५
चत्वा᳘रो ममे᳘ति चतुर्थे᳘ प्रयाजे᳟॥  
च᳘तस्रस्त᳘स्यॗ यो ऽस्मान्द्वेस्टि यं᳘च वयं᳘ द्विष्म इ᳘ति॥  
## १६
प᳘ञ्च ममे᳘ति पञ्चमे प्रयाजे᳟॥  
न त᳘स्य किं᳘ चनॗ यो ऽस्मान्द्वे᳘ष्टि यं᳘ च वयं᳘ द्विष्म इ᳘ति स प᳘ञ्च-पञ्चे᳘त्येव भ᳘वन्प᳘राभवति त᳘थास्य स᳘र्वᳫं सं᳘वृङ्क्ते स᳘र्वस्मात्सप᳘त्नान्नि᳘र्भजति य᳘ एव᳘मेतद्वे᳘द॥  
+++
title = "५"

+++


##  ०१
<details><summary>मूलम् - Weber</summary>

स᳘र्वे हैते᳘ यज्ञाॗ योऽय᳘मग्नि᳘श्चितः᳟॥  
स य᳘त्पशु᳘माल᳘भते त᳘दग्न्याधे᳘यम᳘थ य᳘दुखा᳘ᳫं᳘ सम्भ᳘रति ता᳘न्यग्न्याधेयहवीम्ष्य᳘थ यद्दी᳘क्षते त᳘दग्निहोत्रम᳘थ य᳘द्दीक्षितः᳘ समि᳘धावाद᳘धाति ते᳘ अग्निहोत्राहुती᳟॥
</details>

##  ०२
<details><summary>मूलम् - Weber</summary>

ते वै᳘ साय᳘म्प्रातरा᳘दधाति॥  
साय᳘म्प्रातर्ह्य᳘ग्निहोत्राहुती जु᳘ह्वति समाने᳘न म᳘न्त्रेण समाने᳘न हि म᳘न्त्रेणाग्निहोत्राहुती जु᳘ह्वत्य᳘थ य᳘द्वनीवा᳘हनं च भ᳘स्मनश्चाभ्यवह᳘रणं तौ᳘ दर्शपूर्णमासाव᳘थ यद्गा᳘र्हपत्यं चिनो᳘ति ता᳘नि चातुर्मास्यान्य᳘थ य᳘दूर्ध्वं गा᳘र्हपत्यादा᳘ सर्वौषधात्ता इ᳘ष्टयो᳘ऽथ य᳘दूर्ध्व᳘ᳫं᳘ सर्वौषधा᳘त्प्राची᳘नं चि᳘तिभ्यस्ते᳘ पशुबन्धा य᳘ एॗवैते᳘षु यज्ञे᳘षु विष्णुक्रमास्ते᳘ विष्णुक्रमा यज्ज᳘प्यं त᳘द्वात्सप्र᳘म्॥
</details>

##  ०३
<details><summary>मूलम् - Weber</summary>

सौॗम्योऽध्वरः᳘ प्रथमा चि᳘तिः॥  
य᳘त्प्राची᳘नᳫं सवे᳘भ्यो राजसू᳘यो द्विती᳘या वाजपे᳘यस्तृती᳘याश्वमेध᳘श्चतुर्थ्य᳘ग्निसवः᳘ पञ्चमी यै᳘श्चितᳫं सा᳘मभिः परिगा᳘यति त᳘न्महाव्रतम᳘थ यत्त᳘त्रोद्गातुः᳘ पुर᳘स्ताज्ज᳘प्यं त᳘छतरुद्रि᳘यं व᳘सोर्धा᳘रा मह᳘दुक्थम᳘थ य᳘दूर्ध्वᳫं सा᳘मभ्यः प्राची᳘नं व᳘सोर्धा᳘रायै य᳘देव त᳘त्र हो᳘तुः पुर᳘स्ताज्ज᳘प्यं तत्तद᳘थ य᳘दूर्ध्वं व᳘सोर्धा᳘रायै ते᳘ गृहमेधा᳘ एता᳘वन्तो वै स᳘र्वे यज्ञास्ता᳘नग्नि᳘नाप्नोति॥
</details>

##  ०४
<details><summary>मूलम् - Weber</summary>

अथा᳘तो यज्ञवीर्या᳘णामेव᳟॥  
साय᳘म्प्रातर्ह वा᳘ अमु᳘ष्मिंलोॗकेऽग्निहोत्रहु᳘दश्नाति ता᳘वती ह त᳘स्मिन्यज्ञ ऊ᳘र्गर्धमाॗसेऽर्धमासे दर्शपूर्णमासयाजी᳘ चतु᳘र्षु-चतुर्षु मा᳘सेषु चातुर्मास्ययाजी᳘ षट्सु᳘-षट्सु पशुबन्धयाजी᳘ संवत्सरे᳘-संवत्सरे सोमयाजी᳘ शते᳘-शते संवत्सरे᳘श्वग्निचित्का᳘ममश्नाति का᳘मं न त᳘द्धैतद्या᳘वछत᳘ᳫं᳘ संवत्सरास्ता᳘वदमृ᳘तमनन्त᳘मपर्यन्तᳫं स सो᳘ हैत᳘देवं वे᳘दैव᳘ᳫं᳘ हैॗवास्यैत᳘दमृ᳘तमनन्त᳘मपर्यन्त᳘म् भवति त᳘स्य यद᳘पीषी᳘कयेवोपहन्यात्त᳘देॗवास्यामृ᳘तमनन्त᳘मपर्यन्त᳘म् भवति॥
</details>
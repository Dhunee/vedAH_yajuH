+++
title = "३"

+++





##  ०१
<details><summary>मूलम् - Weber</summary>

प्रजा᳘पतिः प्रजा᳘ असृजत॥  
स᳘ ऊर्ध्वे᳘भ्य एव᳘ प्राणे᳘भ्यो देवान᳘सृजत ये᳘ऽवाञ्चः प्राणास्ते᳘भ्यो म᳘र्त्याः प्रजा अ᳘थोर्ध्व᳘मेव᳘ मृत्यु᳘म् प्रजा᳘भ्योऽत्ता᳘रमसृजत॥
</details>


##  ०२
<details><summary>मूलम् - Weber</summary>

त᳘स्य ह प्रजा᳘पतेः॥  
अर्ध᳘मेव म᳘र्त्यमा᳘सीदर्ध᳘ममृ᳘तं तद्य᳘दस्य म᳘र्त्यमा᳘सीत्ते᳘न मृत्यो᳘रबिभेत्स बि᳘भ्यादिमाम् प्रा᳘विशद्द्वय᳘म् भूत्वा मृच्चा᳘पश्च॥
</details>


##  ०३
<details><summary>मूलम् - Weber</summary>

स᳘ मृत्यु᳘र्देवा᳘नब्रवीत्॥  
क्व᳘ नुॗ सोऽभूद्यो नो᳘ऽसृष्टे᳘ति त्वद्बि᳘भ्यदिमाम् प्रा᳘विक्षदि᳘तिॗ सोऽब्रवीत्तं वा अ᳘न्विछाम तᳫं स᳘म्भराम न वा᳘ अहं त᳘ᳫं᳘ हिंसिष्यामी᳘ति तं᳘ देवा᳘ अस्या अ᳘धि स᳘मभरन्य᳘दस्याप्स्वा᳘सीत्ता᳘ अपः स᳘मभरन्न᳘थ य᳘दस्यां ताम् मृ᳘दं त᳘दुभ᳘यᳫं सम्भृ᳘त्य मृ᳘दं चापश्चे᳘ष्टकामकुर्वंस्त᳘स्मादेत᳘दुभ᳘यमि᳘ष्टका भवति मृच्चा᳘पश्च॥
</details>


##  ०४
<details><summary>मूलम् - Weber</summary>

त᳘देता वा᳘ अस्य ताः᳟॥  
प᳘ञ्च म᳘र्त्यास्तन्व᳘ आसंलो᳘म त्व᳘ङ्मांसम᳘स्थि मज्जा᳘थैता᳘ अमृ᳘ता म᳘नो वा᳘क्प्राणश्च᳘क्षुः श्रो᳘त्रम्॥
</details>


##  ०५
<details><summary>मूलम् - Weber</summary>

स यः स᳘ प्रजा᳘पतिः॥  
अय᳘मेव सॗ योऽय᳘मग्नि᳘श्चीयते᳘ऽथ या᳘ अस्य ताः प᳘ञ्च म᳘र्त्यास्तन्व᳘ आ᳘सन्नेतास्ताः᳘ पुरीषचितयो᳘ऽथ या᳘ अमृ᳘ता एतास्ता᳘ इष्टकाचित᳘यः॥
</details>


##  ०६
<details><summary>मूलम् - Weber</summary>

ते᳘ देवा᳘ अब्रुवन्॥  
अमृ᳘तमिमं᳘ करवामे᳘ति त᳘स्यैता᳘भ्याममृ᳘ताभ्यां तनू᳘भ्यामेताम् म᳘र्त्यां तनू᳘म् परिगृ᳘ह्यामृ᳘तामकुर्वन्निष्टकाचिति᳘भ्याम् पुरीषचितिं त᳘था द्विती᳘यां त᳘था तृती᳘यां त᳘था चतुर्थी᳘म्॥
</details>


##  ०७
<details><summary>मूलम् - Weber</summary>

अ᳘थ पञ्चमीं चि᳘तिमुपधा᳘य॥  
पु᳘रीषं नि᳘वपति त᳘त्र वकर्णीं᳘ च स्वयमातृणां चो᳘पदधाति हिरण्यशकलैः प्रो᳘क्षत्यग्नि᳘मभ्या᳘दधाति सा᳘ सप्तमी चि᳘तिस्त᳘दमृ᳘तमेव᳘मस्यैता᳘भ्याममृ᳘ताभ्यां तनू᳘भ्यामेताम् म᳘र्त्यां तनू᳘म् परिगृ᳘ह्यामृ᳘तामकुर्वन्निष्टकाचिति᳘भ्याम् पुरीषचितिं त᳘तो वै᳘ प्रजा᳘पतिरमृ᳘तोऽभवत्त᳘थैॗवैतद्य᳘जमान एत᳘ममृ᳘तमात्मा᳘नं कृत्वाॗ सोऽमृ᳘तो भवति॥
</details>


##  ०८
<details><summary>मूलम् - Weber</summary>

ते वै᳘ देवाॗस्तं नाविदुः॥  
य᳘द्येनᳫं स᳘र्वं वा᳘कुर्वन्न᳘ वा स᳘र्वं यद्य᳘ति वा᳘रेचयन्न᳘ वाभ्या᳘पयंस्त᳘ एतामृ᳘चमपश्यन्धामछ᳘दग्निरि᳘न्द्रो ब्रह्मा᳘ देवो बृ᳘हस्प᳘तिः॥  
स᳘चेतसो वि᳘श्वे देवा᳘ यज्ञम् प्रा᳘वन्तु नः शुभ इ᳘ति॥
</details>


##  ०९
<details><summary>मूलम् - Weber</summary>

त᳘स्या अ᳘स्त्येॗवाग्नेय᳘म्॥  
अ᳘स्त्यैन्द्रम᳘स्ति वैश्वदेवं तद्य᳘दस्या आग्नेयं य᳘देॗवैत᳘स्याग्ने᳘राग्नेयं त᳘दस्य ते᳘न स᳘मस्कुर्वन्य᳘दैन्द्रं त᳘दैन्द्रे᳘ण य᳘द्वैश्वदेवं त᳘द्वैश्वदेवे᳘न तम᳘त्रैव स᳘र्वं कृत्स्नᳫं स᳘मस्कुर्वन्॥
</details>


##  १०
<details><summary>मूलम् - Weber</summary>

तद्य᳘देत᳘योपति᳘ष्ठते॥  
य᳘देॗवास्या᳘त्र विद्वान्वा᳘विद्वान्वा᳘ति वा रेच᳘यति न᳘ वाभ्याप᳘यति त᳘देॗवास्यैत᳘या स᳘र्वमाप्नोति य᳘दस्य किं चा᳘नाप्तमनुष्टु᳘ब्धामछ᳘द्भवति वाग्वा᳘ अनुष्टुब्वा᳘ग्धामछ᳘द्वाॗचैॗवास्य त᳘दाप्नोति य᳘दस्य किं चा᳘नाप्तम् पु᳘रीषवतीं चि᳘तिं कृत्वो᳘पतिष्ठेते᳘त्यु है᳘क आहुस्त᳘त्र हिसा स᳘र्वा कृत्स्ना भ᳘वती᳘ति॥
</details>


##  ११
<details><summary>मूलम् - Weber</summary>

त᳘दु वा᳘ आहुः॥  
य᳘विष्ठवत्यैवो᳘पतिष्ठेतैत᳘द्धास्य प्रियं धा᳘म यद्य᳘विष्ठ इ᳘ति तद्य᳘दस्य प्रियं धा᳘म ते᳘नास्य त᳘दाप्नोति य᳘दस्य किं चा᳘नाप्तमाग्नेॗय्याग्निकर्म हि᳘ गायत्र्या᳘गायॗत्रोऽग्निर्या᳘वानग्निर्या᳘वत्यस्य मा᳘त्रा ता᳘वतैव᳘स्य त᳘ दाप्नोति य᳘दस्य किं चा᳘नाप्तम᳘निरुक्तया स᳘र्वं वा अ᳘निरुक्तᳫं स᳘र्वेणैॗवास्य त᳘दाप्नोति य᳘दस्य किं चा᳘नाप्तं त्वं᳘ यविष्ठ दाशु᳘ष इ᳘ति त᳘स्योक्तो ब᳘न्धुः पु᳘रीषवतीं चि᳘तिं कृत्वो᳘पतिष्ठेत त᳘त्र हि सा स᳘र्वा कृत्स्ना भ᳘वति॥
</details>


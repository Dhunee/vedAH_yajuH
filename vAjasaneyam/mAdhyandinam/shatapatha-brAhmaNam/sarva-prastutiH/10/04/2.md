+++
title = "२"

+++


##  ०१
<details><summary>मूलम् - Weber</summary>

संवत्सरो वै᳘ प्रजा᳘पतिरग्निः᳟॥  
सो᳘मो रा᳘जा चन्द्र᳘माः स᳘ ह स्वय᳘मेॗवात्मा᳘नम् प्रो᳘चे यज्ञ᳘वचसे राजस्तम्बायना᳘य या᳘वन्ति वाव᳘ मे ज्यो᳘तींषि ता᳘वत्यो म इ᳘ष्टका इ᳘ति॥
</details>

##  ०२
<details><summary>मूलम् - Weber</summary>

त᳘स्य वा᳘ एत᳘स्य संवत्सर᳘स्य प्रजा᳘पतेः॥  
सप्त᳘ च शता᳘नि विंशति᳘श्चाहोरात्रा᳘णि ज्यो᳘तींषि ता इ᳘ष्टकाः षष्टि᳘श्च त्री᳘णि च शता᳘णि परिश्रि᳘तः षष्टि᳘श्च त्री᳘णि च शता᳘नि य᳘जुष्मॗत्यः सोऽय᳘ᳫं᳘ संवत्सरः᳘ प्रजा᳘पतिः स᳘र्वाणि भूता᳘नि ससृजे य᳘च्च प्राणि य᳘च्चाप्राण᳘मुभ᳘यान्देवमनुष्यान्त्स स᳘र्वाणि भूता᳘नि सृष्ट्वा᳘ रिरिचान᳘-इव मेने स᳘ मृत्यो᳘र्बिभयां᳘ चकार॥
</details>

##  ०३
<details><summary>मूलम् - Weber</summary>

स᳘ हेक्षां᳘ चक्रे॥  
कथं न्व᳘ह᳘मिना᳘नि स᳘र्वाणि भूता᳘नि पु᳘नरात्मन्ना᳘वपेय पु᳘नरात्म᳘न्दधीय कथं न्व᳘ह᳘मेॗवैषाᳫं स᳘र्वेषाम् भूता᳘नाम् पु᳘नरात्मा᳘ स्यामि᳘ति॥
</details>

##  ०४
<details><summary>मूलम् - Weber</summary>

स᳘ द्वेॗधात्माॗनं व्यौहत्॥  
षष्टि᳘श्च त्री᳘णि च शता᳘न्यन्यतरस्ये᳘ष्टका अभवन्नेव᳘मन्यतर᳘स्य स नॗ व्याप्नोत्॥
</details>

##  ०५
<details><summary>मूलम् - Weber</summary>

त्री᳘नात्म᳘नोऽकुरुत॥  
तिस्र᳘स्तिॗस्रोऽशीत᳘य ए᳘कैकस्ये᳘ष्टका अभवन्त्सॗ नैवॗ व्याप्नोत्॥
</details>

##  ०६
<details><summary>मूलम् - Weber</summary>

चतु᳘र आत्म᳘नोऽकुरुत॥  
अशीति᳘शतेष्टकान्त्सॗ नैवॗ व्याप्नोत्॥
</details>

##  ०७
<details><summary>मूलम् - Weber</summary>

प᳘ञ्चात्म᳘नोऽकुरुत॥  
चतुश्चत्वारिंशं᳘ शतमे᳘कैकस्ये᳘ष्टका अभवन्त्सॗ नैवॗ व्याप्नोत्॥
</details>

##  ०८
<details><summary>मूलम् - Weber</summary>

ष᳘डात्म᳘नोऽकुरुत॥  
विंशति᳘शतेष्टकान्त्सॗ नैवॗ व्याप्नोन्न᳘ सप्तधा व्य᳘भवत्॥
</details>

##  ०९
<details><summary>मूलम् - Weber</summary>

अष्टा᳘वात्म᳘नोऽकुरुत॥  
नवॗतीष्टकान्त्सॗ नैवॗ व्याप्नोत्॥
</details>

##  १०
<details><summary>मूलम् - Weber</summary>

न᳘वात्म᳘नोऽकुरुत॥  
अशीॗतीष्टकान्त्सॗ नैवॗ व्याप्नोत्॥
</details>

##  ११
<details><summary>मूलम् - Weber</summary>

द᳘शात्म᳘नोऽकुरुत॥  
द्वा᳘सप्ततीष्टकान्सॗ नैवॗ व्याप्नोॗन्नैकादशधा व्य᳘भवत्॥
</details>

##  १२
<details><summary>मूलम् - Weber</summary>

द्वा᳘दशात्मनोऽकुरुत॥  
षॗष्टीष्टकान्त्सॗ नैव व्याप्नोन्न᳘ त्रयोदशधा व्य᳘भवन्न᳘ चतुर्दशधा᳟॥
</details>

##  १३
<details><summary>मूलम् - Weber</summary>

प᳘ञ्चदशात्म᳘नोऽकुरुत॥  
अष्टा᳘चत्वारिंशदिष्टकान्त्सॗ [^wbr_1] नैवॗ व्याप्नोत्॥  

[^wbr_1]: अष्टाचत्वारिᳫश᳘दिष्ट A.
</details>

##  १४
<details><summary>मूलम् - Weber</summary>

षो᳘डशात्म᳘नोऽकुरुत॥  
प᳘ञ्चचत्वारिंशदिष्टकान्त्सॗ [^wbr_2] नैवॗ व्याप्नोन्न᳘ सप्तदशधा व्य᳘भवत्॥  

[^wbr_2]: पञ्चचत्वरिᳫश᳘दिष्ट A.
</details>

##  १५
<details><summary>मूलम् - Weber</summary>

अष्टा᳘दशात्म᳘नोऽकुरुत॥  
चत्वारिंश᳘दिष्टकान्त्सॗ नैवॗ व्याश्नोॗन्नैकां न विंशतिधा [^wbr_3] व्य᳘भवत्॥  

[^wbr_3]: कान्नविᳫशतिधा᳘ A. B2
</details>

##  १६
<details><summary>मूलम् - Weber</summary>

विंशति᳘मात्म᳘नोऽकुरुत॥  
ष᳘ट्त्रिंशदिष्टकान्त्सॗ नैवॗ व्याप्नोॗन्नैकविंशतिधा व्य᳘भवन्न᳘ द्वाविंशतिधा न᳘ त्रयोविंशतिधा᳟॥
</details>

##  १७
<details><summary>मूलम् - Weber</summary>

च᳘तुर्विंशतिमात्म᳘नोऽकुरुत॥  
त्रिंश᳘दिष्टकान्त्सो᳘ऽत्रातिष्ठत पञ्चदशे᳘ व्यूहे तद्य᳘त्पञ्चदशे᳘ व्यूहे᳘ऽतिष्ठत त᳘स्मात्प᳘ञ्चदशापूर्य᳘माणस्य रूपा᳘णि प᳘ञ्चदशापक्षीय᳘माणस्य॥
</details>

##  १८
<details><summary>मूलम् - Weber</summary>

अ᳘थ यच्च᳘तुर्विंशतिमात्म᳘नोऽकुरुत॥  
त᳘स्माच्च᳘तुर्विंशत्यर्धमासः संवत्सरः स᳘ एतैश्च᳘तुर्विंशत्या त्रिंश᳘दिष्टकैरात्म᳘भिर्न व्य᳘भवत्स प᳘ञ्चदशा᳘ह्नो रूपा᳘ण्यपश्यदात्म᳘नस्तॗन्वो मुहूर्ता᳘लोकम्पृणाः प᳘ञ्चदशैव रा᳘त्रेस्तद्य᳘न्मुहु त्रा᳘यन्ते [^wbr_4] त᳘स्मान्मुहुर्ता अ᳘थ य᳘त्क्षुद्राः स᳘न्त इमां᳘लोका᳘नापूर᳘यन्ति त᳘स्माल्लोकम्पृणाः᳟॥  

[^wbr_4]: न्मुहु त्रा᳘यन्ते A. मुहूर्त्तायन्ते B. 2. मुहुस्त्त्रायते Sây.
</details>

##  १९
<details><summary>मूलम् - Weber</summary>

एष वा᳘ इदᳫं स᳘र्वम् पचति॥  
अहोरात्रै᳘रर्धमासैर्मा᳘सैरृतु᳘भिः संवत्सरे᳘ण त᳘दमु᳘ना पक्व᳘मय᳘म् पचति पक्व᳘स्य पक्ते᳘ति ह स्माह भा᳘रद्वाजोऽग्नि᳘ममु᳘ना हि᳘ पक्व᳘मयम् प᳘चती᳘ति॥
</details>

##  २०
<details><summary>मूलम् - Weber</summary>

ता᳘नि संवत्सरे᳟॥  
द᳘श च सह᳘स्राण्यष्टौ᳘ च शता᳘नि स᳘मपद्यन्त सो᳘ऽत्रातिष्ठत दश᳘सु च सह᳘स्रेष्वष्टासु᳘ च शते᳘षु॥
</details>

##  २१
<details><summary>मूलम् - Weber</summary>

अ᳘थ स᳘र्वाणि भूता᳘नि प᳘र्यैक्षत्॥  
स᳘ त्रय्या᳘मेव᳘ विद्या᳘याᳫं स᳘र्वाणि भूता᳘न्यपश्यद᳘त्र हि स᳘र्वेषां छ᳘न्दसामात्मा स᳘र्वेषाᳫं स्तो᳘मानाᳫं स᳘र्वेषाम् प्राणा᳘नाᳫं स᳘र्वेषां देवा᳘नामेतद्वा᳘ अस्त्येतद्ध्य᳘मृ᳘तं यद्ध्य᳘मृ᳘तं तद्ध्य᳘स्त्येत᳘दु [^wbr_5] तद्यन्म᳘र्त्यम्॥  

[^wbr_5]: मेतद्वा᳘ऽअ᳘स्त्येतद्व्यमृ᳘तं य᳘द्व्यमृ᳘तं त᳘द्व्यस्त्येत᳘दु A.
</details>

##  २२
<details><summary>मूलम् - Weber</summary>

स᳘ ऐक्षत प्रजा᳘पतिः॥  
त्रय्यां वाव᳘ विद्या᳘याᳫं स᳘र्वाणि भूता᳘नि ह᳘न्त त्रयो᳘मेव विद्या᳘मात्मा᳘नमभिसंस्कर᳘वा इ᳘ति॥
</details>

##  २३
<details><summary>मूलम् - Weber</summary>

स ऋ᳘चोॗ व्यौहत्॥  
द्वा᳘दश बृहतीसहस्रा᳘ण्येता᳘वत्यो ह᳘र्चो याः᳘ प्रजा᳘पतिसृष्टास्ता᳘स्त्रिंशत्तमे᳘ व्यूहे᳘ पङ्क्ति᳘ष्वतिष्ठन्त ता य᳘त्त्रिंशत्तमे᳘ व्यूहे᳘ऽतिष्ठन्त त᳘स्मात्त्रिंशन्मा᳘सस्य रा᳘त्रयो᳘ऽथ य᳘त्पङ्क्ति᳘षु त᳘स्मात्पा᳘ङ्क्तः प्रजा᳘पतिस्ता᳘ अष्टा᳘शतं शता᳘नि पङ्क्त᳘योऽभवन्॥
</details>

##  २४
<details><summary>मूलम् - Weber</summary>

अथे᳘तरौ वे᳘दौॗ व्यौहत्॥  
द्वा᳘दशैव᳘ बृहतीसहस्रा᳘ण्यष्टौ य᳘जुषां चत्वा᳘रि सा᳘म्नामेता᳘वद्धैत᳘योर्वे᳘दयोर्य᳘त्प्रजा᳘पतिसृष्टं तौ᳘ त्रिंशत्तमे᳘ व्यूहे᳘ पङ्क्ति᳘ष्वतिष्ठेतां तौ य᳘त्त्रिंशत्तमे᳘ व्यूहे᳘ऽतिष्ठेतां त᳘स्मात्त्रिंशन्मा᳘सस्य रा᳘त्रयो᳘ऽथ य᳘त्पङ्क्ति᳘षु त᳘स्मात्पा᳘ङ्क्तः प्रजा᳘पतिस्ता᳘ अष्टा᳘शतमेव᳘ शता᳘नि पङ्क्त᳘योऽभवन्॥
</details>

##  २५
<details><summary>मूलम् - Weber</summary>

ते स᳘र्वे त्र᳘यो वे᳘दाः॥  
द᳘श च सह᳘स्राण्यष्टौ᳘ च शता᳘न्यशीतोना᳘मभवन्त्स᳘ मुहूर्ते᳘न-मुहूर्तेनाशीति᳘माप्नोन्मुहूर्ते᳘न-मुहूर्तेनाशीतिः स᳘मपद्यत॥
</details>

##  २६
<details><summary>मूलम् - Weber</summary>

स᳘ एस्-उ᳘ त्रिषु᳘ लोके᳘षूखा᳘याम्॥  
यो᳘नौ रे᳘तो भूत᳘मात्मा᳘नमसिञ्चच्छन्दोम᳘यᳫं स्तोमम᳘यम् प्राणम᳘यं देवताम᳘यं त᳘स्यार्धमासे᳘ प्रथम᳘ आत्मा स᳘मस्क्रियत द᳘वीयसि प᳘रो द᳘वीयसि प᳘रः संवत्सर᳘ एव स᳘र्वः कृत्स्नः स᳘मस्क्रियत॥
</details>

##  २७
<details><summary>मूलम् - Weber</summary>

तद्य᳘त्परिश्रि᳘तमुपा᳘धत्त॥  
तद्रा᳘त्रिमु᳘पाधत्त तद᳘नु प᳘ञ्चदश मुहूर्ता᳘न्मुहूर्तान᳘नु प᳘ञ्चदशाशीतीर᳘थ यद्य᳘जुष्मतीमुपा᳘धत्त तद᳘हरु᳘पाधत्त तद᳘नु प᳘ञ्चदश मुहूर्ता᳘न्मुहूर्तान᳘नु प᳘ञ्चदशाशीती᳘रेव᳘मेतां᳘ त्रयीं᳘ विद्या᳘मात्मन्ना᳘वपतात्म᳘न्नकुरुत सो᳘ऽत्रैव स᳘र्वेषाम् भूता᳘नामाॗत्माभवच्छन्दोम᳘य स्तोमम᳘यः प्राणम᳘यो देवताम᳘यः स᳘ एतन्म᳘य एव᳘ भूॗत्वोर्ध्व उ᳘दक्रामत्स यः स᳘ उद᳘क्रामदेष स᳘ चन्द्र᳘माः॥
</details>

##  २८
<details><summary>मूलम् - Weber</summary>

त᳘स्यैषा᳘ प्रतिष्ठा᳟॥  
य᳘ एष त᳘पत्येत᳘स्मादेवा᳘ध्यचीयतैत᳘स्मिन्न᳘ध्यचीयतात्म᳘न एॗवैनं तन्नि᳘रमिमीतात्म᳘नः [^wbr_6] प्रा᳘जनयत्॥  

[^wbr_6]: ए᳘वैनं तंनिर᳘मि A.
</details>

##  २९
<details><summary>मूलम् - Weber</summary>

स य᳘दग्निं᳘ चेष्य᳘माणो दी᳘क्षते॥  
य᳘थैव त᳘त्प्रजा᳘पतिरेषु᳘ त्रिषु᳘ लोके᳘षूखा᳘यां यो᳘नौ रे᳘तो भूत᳘मात्मा᳘नम᳘सिञ्चदेव᳘मेॗवैष᳘ एत᳘दात्मा᳘नमुखा᳘यां यो᳘नौ रे᳘तो भूत᳘ᳫं᳘ सिञ्चति छन्दोम᳘यᳫं स्तोमम᳘यम् प्राणम᳘यं देवताम᳘यं त᳘स्यार्धमासे प्रथम᳘ आत्मा स᳘ᳫं᳘स्क्रियते द᳘वीयसि प᳘रो द᳘वीयसि प᳘रः संवत्सर᳘ एव स᳘र्वः कृत्स्नः स᳘ᳫं᳘स्क्रियते॥
</details>

##  ३०
<details><summary>मूलम् - Weber</summary>

तद्य᳘त्परिश्रि᳘तमुपधत्ते᳟॥  
तद्रा᳘त्रिमु᳘पधत्ते तद᳘नु प᳘ञ्चदश मुहूर्ता᳘न्मुहूर्तान᳘नु प᳘ञ्चदशाशीतीर᳘थ यद्य᳘जुष्मतीमुपधत्ते तद᳘हरु᳘पधत्ते तद᳘नु प᳘ञ्चदश मूहूर्ता᳘न्मुहूर्तान᳘नु प᳘ञ्चदशाशीती᳘रेव᳘मेतां᳘ त्रयीं᳘ विद्या᳘मात्मन्ना᳘वपत आत्म᳘न्कुरुते सो᳘ऽत्रैव स᳘र्वेषाम् भूता᳘नामात्मा᳘ भवति छन्दोम᳘य स्तोमम᳘यः प्राणम᳘यो देवताम᳘यः स᳘ एतन्म᳘य एव᳘ भूॗत्वोर्ध्व उ᳘त्क्रामति॥
</details>

##  ३१
<details><summary>मूलम् - Weber</summary>

त᳘स्यैषा᳘ प्रतिष्ठा᳟॥  
य᳘ एष त᳘पत्येत᳘स्माद्वेवा᳘धिचीयत एत᳘स्मिन्न᳘धिचीयत आत्म᳘न एॗवैनं तन्नि᳘र्मिमीत आत्म᳘नः प्र᳘जनयति स᳘ यॗदैवंवि᳘दस्मा᳘ल्लोकात्प्रैत्य᳘थैत᳘मेॗवात्मा᳘नमभिस᳘म्भवति छन्दोम᳘यम् प्राणम᳘यं देवताम᳘यᳫं स᳘ एतन्म᳘य एव᳘ भूॗत्वोर्ध्व उ᳘त्क्रामति य᳘ एवं᳘ विद्वा᳘नेतत्क᳘र्म कुरुते यो᳘ वैत᳘देवं वे᳘द॥
</details>
+++
title = "२"

+++
## ०१
यान्वै ता᳘न्त्सप्त पु᳘रुषान्॥  
ए᳘कम् पु᳘रुषम᳘कुर्वन्त्स᳘ प्रजा᳘पतिरभवत्स᳘ प्रजा᳘ असृजत स᳘ प्रजाः᳘ सृॗष्ट्वोर्ध्व उ᳘दक्रामत्स᳘ एतं᳘ लोक᳘मगछद्य᳘त्रैष᳘ एतत्त᳘पतिॗ नो ह त᳘र्ह्यन्य᳘ एत᳘स्माद᳘त्र यज्ञि᳘य आस तं᳘ देवा᳘ यज्ञे᳘नैव य᳘ष्टुमध्रियन्त॥  
## ०२
त᳘स्मादेतदृ᳘षिणाभ्य᳘नूक्तम्॥  
यज्ञे᳘न यज्ञ᳘मयजन्त देवा इ᳘ति यज्ञे᳘न हि तं᳘ यज्ञम᳘यजन्त देवास्ता᳘नि ध᳘र्माणि प्रथमा᳘न्यासन्नि᳘ति ते हि ध᳘र्माः प्रथमे᳘ऽक्रियन्त ते᳘ ह ना᳘कम् महिमा᳘नः सचन्ते᳘ति स्वर्गो वै᳘ लोको ना᳘को देवा᳘ महिमा᳘नस्ते᳘ देवाः᳘ स्वर्गं᳘ लोक᳘ᳫं᳘ सचन्त ये᳘ [^wbr_1] तं᳘ यज्ञम᳘यजन्नि᳘त्येत᳘त्॥  

[^wbr_1]: लोक᳘ᳫ᳘ सचंते ये᳘ A. pr. m. B1. pr. m.

## ०३
य᳘त्र पू᳘र्वे साध्याः स᳘न्ति देवा इ᳘ति॥  
प्राणा वै᳘ साध्या᳘ देवास्त᳘ एतम᳘ग्र एव᳘मसाधयन्नेत᳘देव बु᳘भूषन्तस्त᳘ उ एवा᳘प्येत᳘र्हि साधयन्ति पॗश्चेद᳘मन्य᳘दभवद्य᳘जत्रम᳘मर्त्यस्य भु᳘वनस्य भूने᳘ति पश्चा᳘हैॗवेद᳘मन्य᳘द्यज्ञि᳘यमास यत्किं᳘ चामृ᳘तम्॥  
## ०४
सुपर्णो᳘ अङ्ग᳘ᳫं᳘ सवितु᳘र्गरु᳘त्मान्॥  
पू᳘र्वो जातः स᳘ उ अस्या᳘नु धर्मे᳘ति प्रजा᳘पतिर्वै᳘ सुपर्णो᳘ गरु᳘त्मानेष᳘ सविॗतैत᳘स्य प्रजा᳘पतिर᳘नु ध᳘र्मनि᳘त्येत᳘त्॥  
## ०५
स वै᳘ सप्तपुरुषो᳘ भवति॥  
सप्तपुरुषो ह्य᳘यम् पु᳘रुषो य᳘च्चत्वा᳘र आत्मा त्र᳘यः पक्षपुछा᳘नि चत्वा᳘रो हि त᳘स्य पु᳘रुषस्यात्मा त्र᳘यः पक्षपुछा᳘नि॥  
## ०६
तं वा उ᳘द्बाहुना पु᳘रुषेण मिमीते॥  
पु᳘रुषो वै᳘ यज्ञस्ते᳘नेदᳫं स᳘र्वम् मितं त᳘स्यैषा᳘ परमा मा᳘त्रा यदु᳘द्बाहुस्तॗद्यास्य परमा मा᳘त्रा ता᳘मस्य त᳘दाप्नोति त᳘यैनं त᳘न्मिमीते तत्रो᳘प यत्प्र᳘पदेनाभ्यु᳘छ्रितो [^wbr_2] भ᳘वति त᳘त्परिश्रि᳘द्भिराप्नोति त᳘स्मादु बा᳘ह्येनैव ले᳘खाम् परिश्रि᳘द्भ्यः खनेत्॥  

[^wbr_2]: तत्रो᳘प यन्प्र᳘प A. यत्प्रप B 1. पत्प्रप B 2. 

## ०७
अ᳘थ पक्ष᳘योररत्नी᳘ उपा᳘दधाति॥  
पक्ष᳘योस्त᳘द्वीर्यं᳘ दधाति बाहू वै᳘ पक्षौ᳘ बाहु᳘भ्यामु वा अ᳘न्नमद्यते᳘ऽन्नायैव त᳘मवकाशां᳘ करोति तद्य᳘त्पक्ष᳘योररत्नी᳘ उपाद᳘धात्यरत्निमात्राद्ध्य᳘न्नमद्य᳘ते॥  
## ०८
अ᳘थ पु᳘छे वि᳘तस्तिमुपा᳘दधाति॥  
प्रतिष्ठा᳘यां त᳘द्वीर्यं᳘ दधाति प्रतिष्ठा वै पु᳘छᳫं ह᳘स्तो वि᳘तस्तिर्ह᳘स्तेन वा अ᳘न्नमद्यते᳘ऽन्नायैव त᳘मवकाशं᳘ करोति तद्यत्पु᳘छे वि᳘तस्तिमुपाद᳘धात्य᳘न्न एॗवैनं तत्प्र᳘तिष्ठापयति तद्यत्त᳘त्र क᳘नीय उपाद᳘धात्य᳘न्नेॗह्येॗवैनं तत्प्र᳘तिष्ठापयत्य᳘थो एता᳘वद्वा᳘ इद᳘म् मित᳘म् भवत्येता᳘वदिदं तद्य᳘देवम् मि᳘मीत एत᳘स्यैवा᳘प्त्यै॥  
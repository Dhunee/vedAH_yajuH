+++
title = "सुबालोपनिषत्-षष्ठः खण्डः – षोडशः खण्डः"

+++
सुबालोपनिषत्

अथ षष्ठः खण्डः

\[भगवत: नारायणस्य उपास्यता प्राप्यता च\]

नैवेह किञ्चनाग्र आसीदमूलमनाधारम् ।

इमाः प्रजाः प्रजायन्ते दिव्यो देव एको नारायणः ॥

चक्षुश्च द्रष्टव्यञ्च नारायणः । श्रोत्रञ्च श्रोतव्यं च नारायणो घ्राणं च

घ्रातव्यं च नारायणो जिह्वा च रसयितव्यञ्च नारायणः । त्वक् च स्पर्शयितव्यञ्च

नारायणो मनश्च मन्तव्यञ्च नारायणो बुद्धिश्च बोद्धव्यञ्च नारायणोऽहङ्कारश्चाहकर्तव्यञ्च

नारायणश्चित्तञ्च चेतयितव्यञ्च नारायणो वाक् च वक्तव्यञ्च नारायणो हस्तौ

चादातव्यञ्च नारायणः । पादौ च गन्तव्यञ्च नारायणः । पायुश्च विसर्जयितव्यञ्च

नारायणः । उपस्थश्चाऽऽनन्दयितव्यं च नारायणः ।

धाता विधाता कर्ता विकर्ता दिव्यो देव एको नारायणः ।

आदित्या रुद्रा मरुतो वसनोऽश्विनौ ऋचो यजूंषि सामानि

मन्त्रोऽग्निराज्याहुतिर्नारायणः ।

उद्भवः सम्भवो दिव्यो देव एको नारायणः ।

माता पिता भ्राता निवासः शरणं सुहृद्गतिर्नारायणः ॥



विराजासुदर्शनाजितासोम्यामोघाकुमाराऽमृतासत्यामध्यमानासीरा-

शिशुरासूरासूर्यास्वरा (शिशुसूर्याऽसुराभास्वती?) विज्ञेयानि नाडीनामानि दिव्यानि ।

गर्जति गायति वाति वर्षति वरुणोऽर्यमा चन्द्रमाः कला कलिर्धाता ब्रह्मा

प्रजापतिर्मघवा दिवसाश्चार्धदिवसाश्च कला: कल्पाश्चोर्ध्वञ्च दिशश्च सर्वं नारायणः ॥

पुरुष एवेदं सर्वं यद्भूतं यश्च भव्यम् ।

उतामृतत्वस्येशानो यदन्नेनातिरोहति ॥

तद्विष्णोः परमं पदं सदा पश्यन्ति सूरयः । दिवीव चक्षुराततम् ॥

तद्विप्रासो विपन्यवो जागृवांसः समिन्धते । विष्णोर्यत् परमं पदम् ।

तदेतनिर्वाणानुशासनम् । इति वेदानुशासनम् । इति वेदानुशासनम् ॥

॥ इति षष्ठः खण्डः ॥

अथ सप्तमः खण्डः

\[भगवतः सर्वशरीरान्तर्यामित्वम् ।

अन्तश्शरीरे निहितो गुहायामज एको नित्यः यस्य पृथिवी शरीरम्, य:

पृथिवीमन्तरे सञ्चरन्, यं पृथिवी न वेद; यस्यापः शरीरं योऽपोऽन्तरे सञ्चरन् यमापो

न विदुः। यस्य तेजः शरीरं यस्तेजोऽन्तरे सञ्चरन् यं तेजो न वेद; यस्य वायुः शरीरं यो

वायुमन्तरे सञ्चरन् यं वायुर्न वेदः यस्याकाश: शरीरं य आकाशमन्तरे सञ्चरन्

यमाकाशो न वेद; यस्य मनः शरीरं यो मनोऽन्तरे सञ्चरन् यं मनो न वेद; यस्य

बुद्धिः यो बुद्धिमन्तरे सञ्चरन् यं बुद्धिर्न वेद; यस्याहङ्कारः शरीरं योऽहकारमन्तरे

सञ्चरन् यमहङ्कारो न वेद; यस्य चित्तं शरीरं यश्चित्तमन्तरे सञ्चरन् यं चित्तं न

वेद; यस्याव्यक्तं शरीरं योऽव्यक्तमन्तरे सञ्चरन् यमव्यक्तं न वेद; यस्याक्षरं शरीर

योऽक्षरमन्तरे सञ्चरन् यमक्षरं न वेद; यस्य मृत्युः शरीरं यो मृत्युमन्तरे सञ्चरन् यं

मृत्युर्न वेद; एष सर्वभूतान्तरात्माऽपहतपाप्मा दिव्यो देव एको नारायणः एतां

विद्यामपान्तरतमाय ददौ । अपान्तरतमो ब्रह्मणे ददौ । ब्रह्मा घोराङ्गिरसे ददौ ।

घोराङ्गिरा रेक्वाय ददौ । रैक्वो रामाय ददौ । रामः सर्वेभ्यो ददौ । निर्वणानुशासनम् ।

इति वेदानुशासनम् । इति वेदानुशासनम् ॥

॥ इति सप्तमः खण्डः ॥



अथ अष्टमः खण्डः

\[भगवतः अखिलहेयप्रत्यनीकत्वम्\]

अन्तश्शरीरे निहितो गुहायां शुद्धः सोऽयमात्मा । सर्वस्य मेदोमांसक्लेदावकीर्ण

शरीरमध्येऽत्यन्तोपहते चित्रभित्तिप्रतीकाशे गन्धर्वनगरोपमे कदलीगर्भवनिस्सारे

जलबुद्बुदवच्चञ्चले निस्सृतमात्मानमचिन्त्यरूपं दिव्यं देवमसङ्ग शुद्धं तेजस्कायमरूपं

सर्वेश्वरमचिन्त्यमशरीरं निहितं गुहायाममृतं बिभ्राजमानमानन्दं तं पश्यन्ति विद्वांसः ।

तेन लये न पश्यन्ति ॥

॥ इति अष्टमः खण्डः ॥

अथ नवमः खण्डः

\[उपासकस्य लयस्थानप्रदर्शनम्\]

अथ हैनं रैक्वः पप्रच्छ - भगवन्! कस्मिन् सर्वेऽस्तं गच्छन्तीति । तस्मै स

होवाच - चक्षुरेवाप्येति । यश्चक्षुरेवास्तमेति, द्रष्टव्यमेवाप्येति । यो द्रष्टव्यमेवास्तमेति,

आदित्यमेवाप्येति । य आदित्यमेवास्तमेति, विराजमेवाप्येति । यो विराजमेवास्तमेति,

प्राणमेवाप्येति । य: प्राणमेवास्तमेति, विज्ञानमेवाप्येति । यो विज्ञानमेवास्तमेति,

आनन्दमेवाप्येति । य आनन्दमेवास्तमेति, तुरीयमेवाप्येति । यस्तुरीयमेवास्तमेति,

तदमृतमभयमशोकमनन्तं निर्बीजमेवाप्येतीति होवाच ॥

श्रोत्रमेवाप्येति । यः श्रोत्रमेवास्तमेति, श्रोतव्यमेवाप्येति । यः

श्रोतव्यमेवास्तमेति, दिशमेवाप्येति । यो दिशमेवास्तमेति, सुदर्शनामेवाप्येति । यः

सुदर्शनमेवास्तमेति, अपानमेवाप्येति । योऽपानमेवास्तमेति, विज्ञानमेवाप्येति,

तुरीयमेवाप्येति । यस्तुरीयमेवास्तमेति, तदमृतमशोकमभयमनन्तं निर्बीजमेवाप्येतीति

होवाच ॥

नासामेवाप्येति । यो नासामेवास्तमेति, घ्रातव्यमेवाप्येति । यो

घ्रातव्यमेवास्तमेति, पृथिवीमेवाप्येति । य: पृथिवीमेवास्तमेति, जितामेवाप्येति । यो

जितामेवास्तमेति, व्यानमेवाप्येति । यो व्यानमेवास्तमेति, विज्ञानमेवाप्येति । यो

विज्ञानमेवास्तमेति आनन्दमेवाप्येति । य आनन्दमेवास्तमेति, तुरीयमेवाप्येति ।

यस्तुरीयमेवास्तमेति, तदमृतमशोकमभयमनन्तं निर्बीजमेवाप्येतीति होवाच ॥

जिह्वामेवाप्येति । यो जिह्वामेवास्तमेति, रसयितव्यमेवाप्येति । यो

रसयितव्यमेवास्तमेति, वरुणमेवाप्येति । यो वरुणमेवास्तमेति, सौम्यामेवाप्येति ।

यः सौम्यामेवास्तमेति, उदानमेवाप्येति । य उदानमेवास्तति, विज्ञानमेवाप्येति । यो

विज्ञानमेवास्तमेति, आनन्दमेवाप्येति । य आनन्दमेवास्तमेति, तुरीयमेवाप्येति ।

यस्तुरीयमेवास्तमेति, तदमृतमभयमशोकमनन्तं निर्बीजमेवाप्येतीति होवाच ॥

त्वचमेवाप्येति । यस्त्वचमेवास्तमेति, स्पर्शयितव्यमेवाप्येति । यः

स्पर्शयितव्यमेवास्तमेति, वायुमेवाप्येति । यो वायुमेवास्तमेति, मोघामेवाप्येति । यो

मोघामेवास्तमेति, समानमेवाप्येति । यः समानमेवास्तमेति, विज्ञानमेवाप्येति,

यो विज्ञानमेवास्तमेति, आनन्दमेवाप्येति । य आनन्दमेवास्तमेति, तुरीयमेवाप्येति ।

यस्तुरीयमेवास्तमेति, तदमृतमभयमशोकमनन्तं निर्बीजमेवाप्येतीति होवाच ॥

वाचमेवाप्येति । यो वाचमेवास्तमेति, वक्तव्यमेवाप्येति । यो

बक्तव्यमेवास्तमेति, अग्निमेवाप्येति । योग्निमेवास्तमेति, कुमारामेवाप्येति । यः

कुमारामेवास्तमेति, वैरम्भमेवाप्येति । यो वैरम्भमेवास्तमेति, विज्ञानमेवाप्येति । यो

विज्ञानमेवास्तमेति, आनन्दमेवाप्येति । य आनन्दमेवास्तमेति, तुरीयमेवाप्येति ।

यस्तुरीयमेवास्तमेति, तदमृतमभयमशोकमनन्तं निर्बीजमेवाप्येतीति होवाच ॥

हस्तमेवाप्येति । यो हस्तमेवास्तमेति, आदातव्यमेवाप्येति । य

आदातव्यमेवास्तमेति, इन्द्रमेवाप्येति । य इन्द्रमेवास्तमेति, अमृतामेवाप्येति ।

योऽमृतामेवास्तमेति, मुख्यमेवाप्येति । यो मुख्यमेवास्तमेति, विज्ञानमेवाप्येति । यो

विज्ञानमेवास्तमेति, आनन्दमेवाप्येति । य आनन्दमेवास्तमेति, तुरीयमेवाप्येति ।

यस्तुरीयमेवास्तमेति, तदमृतमभयमशोकमनन्तं निर्बीजमेवाप्येतीति होवाच ॥

पादमेवाप्येति । यः पादमेवास्तमेति, गन्तव्यमेवाप्येति । यो

गन्तव्यमेवास्तमेति, विष्णुमेवाप्येति । यो विष्णुमेवास्तमेति, सत्यमेवाप्येति । य:

सत्यामेवास्तमेति, अन्तर्याममेवाप्येति । योऽन्तर्याममेवास्तमेति, विज्ञानमेवाप्येति ।

यो विज्ञानमेवास्तमेति, आनन्दमेवाप्येति । य आनन्दमेवास्तमेति, तुरीयमेवाप्येति ।

यस्तुरीयमेवास्तमेति, तदमृतमभयमशोकमनन्तं निर्बीजमेवाप्येतीति होवाच ॥

पायुमेवाप्येति । यः पायुमेवास्तमेति, विसर्जयितव्यमेवाप्येति । यो

विसर्जयितव्यमेवास्तमेति, मृत्युमेवाप्येति । यो मृत्युमेवास्तमेति, मध्यमामेवाप्येति । यो

मध्यमामेवास्तमेति, प्रभञ्जनमेवाप्येति । य: प्रभञ्जनमेवास्तमेति, विज्ञानमेवाप्येति ।

यो विज्ञानमेवास्तमेति, आनन्दमेवाप्येति । य आनन्दमेवास्तमेति, तुरीयमेवाप्येति ।

यस्तुरीयमेवास्तमेति, तदमृतमभयमशोकमनन्तं निर्बीजमेवाप्येतीति होवाच ॥

उपस्थमेवाप्येति । य: उपस्थमेवास्तमेति, आनन्दयितव्यमेवाप्येति । य

आनन्दयितव्यमेवास्तमेति, प्रजापतिमेवाप्येति । यः प्रजापतिमेवास्तमेति,

नासीरामेवाप्येति । यो नासीरामेवास्तमेति, कुमारमेवाप्येति । य: कुमारमेवास्तमेति,

विज्ञानमेवाप्येति । यो विज्ञानमेवास्तमेति, आनन्दमेवाप्येति । य आनन्दमेवास्तमेति,

तुरीयमेवाप्येति । यस्तुरीयमेवास्तमेति, तदमृतमभयमशोकमनन्तं निर्बीजमेवाप्येतीति

होवाच ॥

मन एवाप्येति । यो मन एवास्तमेति । मन्तव्यमेवाप्येति । यो

मन्तव्यमेवास्तमेति, चन्द्रमेवाप्येति । यश्चन्द्रमेवास्तमेति, शिशुमेवाप्येति । यः

शिशुमेवास्तमेति, श्येनमेवाप्येति । य: श्येनमेवास्तमेति, विज्ञानमेवाप्येति । यो

विज्ञानमेवास्तमेति, आनन्दमेवाप्येति । य आनन्दमेवास्तमेति, तुरीयमेवाप्येति ।

यस्तुरीयमेवास्तमेति, तदमृतमभयमशोकमनन्तं निर्बीजमेवाप्येतीति होवाच ॥

बुद्धिमेवाप्येति । यो बुद्धिमेवास्तमेति, बोद्धव्यमेवाप्येति, । यो बोद्धव्यमेवास्तमेति,

ब्राह्मणमेवाप्येति । यो ब्रह्माणमेवास्तमेति, सूर्यामेवाप्येति । यः सूर्यामेवास्तमेति,

कृष्णमेवाप्येति । य: कृष्णमेवास्तमेति, विज्ञानमेवाप्येति । यो विज्ञानमेवास्तमेति,

आनन्दमेवाप्येति । य आनन्दमेवास्तमेति, तुरीयमेवाप्येति । य: तुरीयमेवास्तमेति,

तदमृतमभयमशोकमनन्तं निर्बीजमेवाप्येतीति होवाच ॥

अहङ्कारमेवाप्येति । योऽहकारमेवास्तमेति, अहङ्कर्तव्यमेवाप्येति ।

योऽहङ्कर्तव्यमेवास्तमेति, रुद्रमेवाप्येति । यो रुद्रमेवास्तमेति, असुरामेवाप्येति ।

योऽसुरामेवास्तमेति, श्वेतमेवाप्येति । य: श्वेतमेवास्तमेति, विज्ञानमेवाप्येति ।

यो विज्ञानमेवास्तमेति, आनन्दमेवाप्येति । य आनन्दमेवास्तमेति, आनन्दमेवाप्येति । य

आनन्दमेवाप्येति, तुरीयमेवाप्येति । यस्तुरीयमेवास्तमेति, तदमृतमभयमशोकमनन्तं

निर्बीजमेवाप्येतीति होवाच ॥

चित्तमेवाप्येति । यश्चित्तमेवास्तमेति, चेतयितव्यमेवाप्येति ।

यश्चेतयितव्यमेवास्तमेति, क्षेत्रज्ञमेवाप्येति । य: क्षेत्रज्ञमेवास्तमेति, भास्वतीमेवाप्येति ।

यो भास्वतीमेवास्तमेति; नागमेवाप्येति । यो नागमेवास्तमेति, विज्ञानमेवाप्येति ।

यो विज्ञानमेवास्तमेति, आनन्दमेवाप्येति । य आनन्दमेवास्तमेति, तुरीयमेवाप्येति ।

यस्तुरीयमेवास्तमेति, तदमृतमभयमशोकमनन्तं निर्बीजमेवाप्येति होवाच ॥

य एवं निर्बीजं वेद, निर्बीज एव स भवति । न जायते, न म्रियते, न मुह्यते,

न भिद्यते, न दह्यते, न छिद्यते, न कम्पते, न कुप्यते, सर्वदहनोऽयमात्मेत्याचक्षते ।

नेवमात्मा प्रवचनशतेनापि लभ्यते, न बहुश्रुतेन, न बुद्धिज्ञानाश्रितेन न

मेधया, न वेदैर्न यज्ञैर्न तपोभिरुग्रैर्न सांख्यैर्न योगेर्नाश्रमैः । नान्यरात्मानमुपलभन्ते ।

प्रवचनेन प्रशंसया व्युत्थानेन तमेतं ब्राह्मणाः शुश्रुवांसोऽनूचाना उपलभन्ते ।

शान्तो दान्त उपरतस्तितिक्षुः समाहितो भूत्वाऽऽत्मन्येवात्मानं पश्यति । सर्वास्यात्मा

भवति, य एवं वेद ॥

॥ इति नवमः खण्डः ॥

अथ दशमः खण्डः

\[कस्मिन् सर्वे प्रतिष्ठिता' इति प्रश्नस्य 'परमात्मनि प्रतिष्ठिता' इति उत्तरम् \]

अथ हैन रैक्व: पप्रच्छ - भगवन्! कस्मिन् सर्वे सम्प्रतिष्ठिता भवन्तीति ।

रसातललोकेष्विति होवाच । कस्मिन् रसातललोका ओताश्च प्रोताश्चेति

भूर्लोकेष्विति होवाच - कस्मिन् भूर्लोका ओताश्च प्रोताश्चेति । भुवर्लोर्केष्विति

होवाच । कस्मिन् भुवर्लोक ओताश्च पोताश्चेति । सुवर्लोकेष्विति होवाच ।

कस्मिन् सुवर्लोका ओताश्च प्रोताश्चेति । महर्लोकेष्विति होवाच । कस्मिन्

महर्लोका ओताश्च प्रोताश्चेति । जनोलोकेष्विति होवाच । कस्मिन् जनोलोका

ओताश्च प्रोताश्चेति । तपोलोकेष्विति होवाच । कस्मिंस्तपोलोका ओताश्च

प्रोताश्चेति । सत्यलोकेष्विति होवाच । कस्मिन् सत्यलोका ओताश्च प्रोताश्चेति ।

प्रजापतिलोकेष्विति होवाच । कस्मिन् प्रजापतिलोका ओताश्च प्रोताश्चेति ।

ब्रह्मलोकेष्विति होवाच । कस्मिन् ब्रह्मलोका ओताश्च प्रोताश्चेति । सर्वलोका

आत्मनि ब्रह्मणि मणय इवौताश्च प्रोताश्चेति । स होवाच - एवमेतान् लोकान्

आत्मनि प्रतिष्ठितान् वेद, आत्मैव स भवति । इत्येतनिर्वाणानुशासनम् । इति

वेदानुशासनम् । इति वेदानुशासनम् ॥

॥ इति दशमः खण्डः ॥

अथ एकादश खण्डः

\[गतिप्रकारकथनम्\]

अथ हैनं रैक्वः पप्रच्छ - भगवन्! योऽयं विज्ञानघन उत्क्रामन्, स केन

कतरद्वाव स्थानमुत्सृज्यापक्रामतीति । तस्मै स होवाच - हृदयस्य मध्ये लोहितं

मांसपिण्डम्, यस्मिंस्तद्दहरं पुण्डरीकं कुमुदमिवानेकधा विकसितम् । तस्य

मध्ये समुद्रः । समुद्रस्य मध्ये कोशः । तस्मिन् नाड्यश्चतस्रो भवन्ति

रमाऽरमेच्छाऽपुनर्भवति । तत्र रमा पुण्येन पुण्यं लोकं नयति । अरमा पापेन

पापम् । इच्छया यत् स्मरति, तदभिसम्पद्यते । अपुनर्भवया कोशं भिनत्ति ।

कोशं भित्त्वा शीर्षकपालं भिनत्ति । शीर्षकपालं भित्त्वा पृथिवीं भिनत्ति ।

पृथिवीं भित्त्वाऽपो भिनत्ति । अपो भित्त्वा तेजो भिनत्ति । तेजो भित्त्वा वायु

भिनत्ति । वायुं भित्त्वाऽऽकाशं भिनत्ति । आकाशं भित्त्वा मनो भिनत्ति । मनो

भित्त्वा भूतादि भिनत्ति । भूतादिं भित्त्वा महान्तं भिनत्ति । महान्तं भित्त्वाऽव्यक्तं

भिनत्ति । अव्यक्तं भित्त्वाऽक्षरं भिनत्ति । अक्षरं भित्त्वा मृत्युं भिनत्ति । मृत्युर्वै

परे देव एकीभवतीति परस्तान्नसन्नासनसदसत् । इत्येतन्निर्वाणानुशासनम् ।

इति वेदानुशासनम् । इति वेदानुशासनम् ॥

॥ इति एकादशः खण्डः ॥

अथ द्वादशः खण्डः

ओं नारायणाद्वा अन्नमागतं पक्वं ब्रह्मलोके महासंवर्तके पुनः पक्वमादित्ये

पुन: पक्वं क्रव्यादि पुन: पक्वं जालकिलक्लिन्नं पर्युषितं पूतमन्नमयाचितमसंक्लुप्त-

मश्नीयात्। न कञ्चन याचेत ॥

॥ इति द्वादशः खण्डः ॥

अथ त्रयोदशः खण्डः

\[मुनेः बाल्याधुपदेशवर्णनम्\]

बाल्येन तिष्ठासेत् । बालस्वभावोऽसङ्गो निरवद्यो मौनेन' पाण्डित्येन

निरधिकारतयोपलभ्येत । कैवल्यमुक्तं निगमनं प्रजापतिरुवाच । महत् पदं ज्ञात्वा

वृक्षमूले वसेत कुचेलोऽसहाय एकाकी समाधिस्थ आत्मकाम आप्तकामो निष्कामो

जीर्णकामः । हस्तिनि सिंहे दंशे मशके नकुले सर्पराक्षसगन्धर्वे मृत्यो रूपाणि

विदित्वा न बिभेति कुतश्चनेति । वृक्षमिव तिष्ठासेत्; छिद्यमानोऽपि न कुप्येत,

न कम्पेत । उत्पलमिव तिष्ठासेत्; छिद्यमानोऽपि न कुप्येत, न कम्पेत । आकाशमिव

तिष्ठासेत् छिद्यमानोऽपि न कुप्येत, न कम्पेत । सत्येन तिष्ठासेत्; सत्योऽयमात्मा ।

सर्वेषामेव गन्धानां पृथिवी हृदयम्; सर्वेषामेव रसानामापो हृदयं सर्वेषामेव

रूपाणां तेजो हृदयम् सर्वेषामेव स्पर्शानाम् वायुहृदयम्; सर्वेषामेव शब्दानाम्

आकाशं हृदयं सर्वेषामेव गतीनामव्यक्तं हृदयम् सर्वेषां सत्त्वानां मृत्युहृदयम् ।

मृत्युर्वै परे देव एकीभवतीति । परस्तान्त्रसन्नासन्नसदसत् । इत्येतनिर्वाणानुशासनम् ।

इति वेदानुशासनम् । इति वेदानुशासनम् ॥

॥ इति त्रयोदशः खण्डः ॥

अथ चतुर्दशः खण्डः

ओं पृथिवी वान्नमापोऽन्नादा: आपो वा अन्नं ज्योतिरन्नादं ज्योतिर्वान्नं वायुरन्नादो

वायुर्वान्नमाकाशोऽन्नाद आकाशो वान्नमिन्द्रियाण्यन्नादानि । इन्द्रियाणि वान्नं मनोऽन्नादं

मनो वान्नं बुद्धिन्नादा बुद्धिर्वान्नमव्यक्तमन्नादमव्यक्तं वान्नमक्षरमन्नादमक्षरं वान्नं मृत्युरन्नादः ।

मृत्युर्वै परे देव एकीभवतीति । परस्तान्नसन्नासन्नसदसत् । इत्येतन्निर्वाणानुशासनम् ।

इति वेदानुशासनम् । इति वेदानुशासनम् ॥

॥ इति चतुर्दशः खण्डः ॥

अथ पञ्चदशः खण्डः

\[सर्वदाहेन मुक्तिप्राप्तिः\]

अथ हैनं रैक्व: पप्रच्छ भगवन् योऽयं विज्ञानघन उत्क्रामन्, स केन

कतरद्वाव स्थानं दहतीति । तस्मै स होवाच - योऽयं विज्ञानघन उत्क्रामन्, प्राणं

दहत्यपानं व्यानमुदानं समानं वैरम्भं मुख्यमन्तर्यामं प्रभञ्जनं कुमारं श्येन श्वेतं

कृष्णं नागं दहति । पृथिव्यापस्तेजोवाय्वाकाशं दहति । जागरितं स्वप्नं सुषुप्तम्

तुरीयं च महतां च लोकं परं च लोकं दहति । लोकालोकं दहति । धर्माधर्म

दहत्यभास्करममर्यादं निरालोकमतः परं दहति । महान्तं दहत्यव्यक्तं दहत्यक्षरं दहति ।

मृत्युं दहति । मृत्युर्वै परे देव एकीभवतीति । परस्तान्नसन्नासनसदसत् ।

इत्येतन्निर्वाणानुशासनम् । इति वेदानुशासनम् । इति वेदानुशासनम् ॥

॥ इति पञ्चदशः खण्डः ॥

अथ षोडशः खण्डः

\[विद्यारक्षणोपायः\]

सौबालबीजब्रह्मोपनिषत् नाप्रशान्ताय दातव्या; नापुत्राय; नाशिष्याय;

नासंवत्सररात्रोषिताय । नापरिज्ञातकुलशीलाय दातव्या; नैव च प्रवक्तव्या ।

यस्य देवे परा भक्तिर्यथा देवे तथा गुरौ ।

तस्यैते कथिता ह्यर्था: प्रकाशन्ते महात्मनः ।

इत्येतन्निर्वाणानुशासनम् । इति वेदानुशासनम् । इति वेदानुशासनम् ॥

॥ इति षोडशः खण्डः ॥

ओम् पूर्णमदः पूर्णमिदं पूर्णात् पूर्णमुदच्यते ।

पूर्णस्य पूर्णमादाय पूर्णमेवावशिष्यते ॥

॥ ओम् शान्तिः शान्तिः शान्तिः ॥

॥ इति शुक्लयजुर्वेदीया सुबालोपनिषत् ॥
